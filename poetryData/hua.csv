杜甫,唐代,江畔独步寻花,"
黄四娘家花满蹊，千朵万朵压枝低。留连戏蝶时时舞，自在娇莺恰恰啼。
",花
李煜,五代,相见欢·林花谢了春红,"
林花谢了春红，太匆匆。无奈朝来寒雨晚来风。胭脂泪，相留醉，几时重。自是人生长恨水长东。(相留 一作：留人)
",花
白居易,唐代,大林寺桃花,"
人间四月芳菲尽，山寺桃花始盛开。 长恨春归无觅处，不知转入此中来。
",花
郑思肖,宋代,寒菊 / 画菊,"
花开不并百花丛，独立疏篱趣未穷。宁可枝头抱香死，何曾吹落北风中。
",花
李清照,宋代,鹧鸪天·桂花,"
暗淡轻黄体性柔，情疏迹远只香留。何须浅碧深红色，自是花中第一流。(深 一作：轻)梅定妒，菊应羞，画阑开处冠中秋。骚人可煞无情思，何事当年不见收。(阑 通：栏)
",花
苏轼,宋代,海棠,"
东风袅袅泛崇光，香雾空蒙月转廊。只恐夜深花睡去，故烧高烛照红妆。
",花
杜甫,唐代,江畔独步寻花七绝句,"
江上被花恼不彻，无处告诉只颠狂。走觅南邻爱酒伴，经旬出饮独空床。
稠花乱蕊畏江滨，行步欹危实怕春。(畏 一作：裹）诗酒尚堪驱使在，未须料理白头人。
江深竹静两三家，多事红花映白花。报答春光知有处，应须美酒送生涯。
东望少城花满烟，百花高楼更可怜。谁能载酒开金盏，唤取佳人舞绣筵。
黄师塔前江水东，春光懒困倚微风。桃花一簇开无主，可爱深红爱浅红？
黄四娘家花满蹊，千朵万朵压枝低。留连戏蝶时时舞，自在娇莺恰恰啼。
不是爱花即欲死，只恐花尽老相催。繁枝容易纷纷落，嫩蕊商量细细开。
",花
佚名,两汉,庭中有奇树,"
庭中有奇树，绿叶发华滋。攀条折其荣，将以遗所思。馨香盈怀袖，路远莫致之。此物何足贵？但感别经时。
",花
刘禹锡,唐代,赏牡丹,"
庭前芍药妖无格，池上芙蕖净少情。唯有牡丹真国色，花开时节动京城。
",花
刘希夷,唐代,代悲白头翁,"
洛阳城东桃李花，飞来飞去落谁家？洛阳女儿惜颜色，坐见落花长叹息。今年花落颜色改，明年花开复谁在？已见松柏摧为薪，更闻桑田变成海。古人无复洛城东，今人还对落花风。年年岁岁花相似，岁岁年年人不同。寄言全盛红颜子，应怜半死白头翁。此翁白头真可怜，伊昔红颜美少年。公子王孙芳树下，清歌妙舞落花前。光禄池台文锦绣，将军楼阁画神仙。一朝卧病无相识，三春行乐在谁边？宛转蛾眉能几时？须臾鹤发乱如丝。但看古来歌舞地，唯有黄昏鸟雀悲。
",花
李白,唐代,清平调·名花倾国两相欢,"
名花倾国两相欢，常得君王带笑看。解释春风无限恨，沉香亭北倚栏杆。
",花
曹雪芹,清代,葬花吟,"
花谢花飞花满天，红消香断有谁怜？游丝软系飘春榭，落絮轻沾扑绣帘。闺中女儿惜春暮，愁绪满怀无释处。手把花锄出绣帘，忍踏落花来复去。柳丝榆荚自芳菲，不管桃飘与李飞；桃李明年能再发，明年闺中知有谁？三月香巢已垒成，梁间燕子太无情！明年花发虽可啄，却不道人去梁空巢也倾。一年三百六十日，风刀霜剑严相逼；明媚鲜妍能几时，一朝漂泊难寻觅。花开易见落难寻，阶前愁杀葬花人，独倚花锄泪暗洒，洒上空枝见血痕。杜鹃无语正黄昏，荷锄归去掩重门；青灯照壁人初睡，冷雨敲窗被未温。怪奴底事倍伤神？半为怜春半恼春。怜春忽至恼忽去，至又无言去未闻。昨宵庭外悲歌发，知是花魂与鸟魂？花魂鸟魂总难留，鸟自无言花自羞；愿侬此日生双翼，随花飞到天尽头。天尽头，何处有香丘？未若锦囊收艳骨，一抔净土掩风流。质本洁来还洁去，强于污淖陷渠沟。尔今死去侬收葬，未卜侬身何日丧？侬今葬花人笑痴，他年葬侬知是谁？试看春残花渐落，便是红颜老死时；一朝春尽红颜老，花落人亡两不知！——程高通行本
花谢花飞飞满天，红消香断有谁怜？游丝软系飘春榭，落絮轻沾扑绣帘。闺中女儿惜春暮，愁绪满怀无释处。手把花锄出绣帘，忍踏落花来复去？柳丝榆荚自芳菲，不管桃飘与李飞。桃李明年能再发，明年闺中知有谁？三月香巢已垒成，梁间燕子太无情！明年花发虽可啄，却不道人去梁空巢也倾。一年三百六十日，风刀霜剑严相逼。明媚鲜妍能几时？一朝漂泊难寻觅。花开易见落难寻，阶前闷死葬花人。独倚花锄泪暗洒，洒上空枝见血痕。杜鹃无语正黄昏，荷锄归去掩重门。青灯照壁人初睡，冷雨敲窗被未温。怪奴底事倍伤神？半为怜春半恼春。怜春忽至恼忽去，至又无言去不闻。昨宵庭外悲歌发，知是花魂与鸟魂。花魂鸟魂总难留，鸟自无言花自羞。愿奴胁下生双翼，随花飞到天尽头。天尽头，何处有香丘？未若锦囊收艳骨，一抷净土掩风流！质本洁来还洁去，强于污淖陷渠沟。尔今死去侬收葬，未卜侬身何日丧？侬今葬花人笑痴，他年葬侬知有谁？试看春残花渐落，便是红颜老死时。一朝春尽红颜老，花落人亡两不知！——甲戌本
花谢花飞花满天，红消香断有谁怜？游丝软系飘春榭，落絮轻沾扑绣帘。帘中女儿惜春莫，愁绪满怀无处诉。手把花锄出绣帘，忍踏落花来复去？柳丝榆荚自芳菲，不管桃飘与柳飞。桃李明年能再发，明岁闺中知有谁？三月香巢已垒成，梁间燕子太无情！明年花发虽可啄，却不道人去梁空巢也倾。一年三百六十日，风刀霜剑严相逼。明媚鲜妍能几时？一朝漂泊难寻觅。花开易见落难寻，阶前闷杀葬花人。独把香锄泪暗洒，洒上花枝见血痕。杜鹃无语正黄昏，荷锄归去掩重门。青灯照壁人初睡，冷雨敲窗被未温。怪奴底事倍伤神？半为怜春半恼春。怜春忽至恼忽去，至又无言去不闻。昨宵庭外悲歌发，知是花魂与鸟魂。花魂鸟魂总难留，鸟自无言花自羞。愿奴胁下生双翼，随花飞落天尽头。天尽头，何处有香丘？未若锦囊收艳骨，一抔冷土掩风流。质本洁来还洁去，强于污淖陷渠沟。尔今死去奴收葬，未卜奴身何日亡？奴今葬花人笑痴，他年葬奴知是谁？试看春残花渐落，便是红颜老死时！一朝春尽红颜老，花落人亡两不知。——周汝昌校本
",花
王维,唐代,辛夷坞,"
木末芙蓉花，山中发红萼。涧户寂无人，纷纷开且落。
",花
元好问,金朝,同儿辈赋未开海棠,"
枝间新绿一重重， 小蕾深藏数点红。爱惜芳心莫轻吐， 且教桃李闹春风。
",花
李清照,宋代,减字木兰花·卖花担上,"
卖花担上。买得一枝春欲放。泪染轻匀。犹带彤霞晓露痕。 怕郎猜道。奴面不如花面好。云鬓斜簪。徒要教郎比并看。
",花
李白,唐代,清平调·其三,"
名花倾国两相欢，常得君王带笑看。解释春风无限恨，沉香亭北倚阑干。
",花
司马光,宋代,客中初夏,"
四月清和雨乍晴，南山当户转分明。更无柳絮因风起，惟有葵花向日倾。
",花
杜耒,宋代,寒夜,"
寒夜客来茶当酒，竹炉汤沸火初红。寻常一样窗前月，才有梅花便不同。
",花
杜牧,唐代,紫薇花,"
晓迎秋露一枝新，不占园中最上春。桃李无言又何在，向风偏笑艳阳人。
",花
苏轼,宋代,定风波·两两轻红半晕腮,"
十月九日，孟亨之置酒秋香亭。有双拒霜，独向君猷而开，坐客喜笑，以为非使君莫可当此花，故作是篇。
两两轻红半晕腮，依依独为使君回。若道使君无此意，何为，双花不向别人开。但看低昂烟雨里，不已。劝君休诉十分杯。更问尊前狂副使。来岁。花开时节与谁来。
",花
秦观,宋代,好事近·梦中作,"
春路雨添花，花动一山春色。行到小溪深处，有黄鹂千百。 飞云当面化龙蛇，夭矫转空碧。醉卧古藤阴下，了不知南北。
",花
曾巩,宋代,城南,"
雨过横塘水满堤，乱山高下路东西。一番桃李花开尽，惟有青青草色齐。
",花
赵嘏,唐代,长安晚秋 / 秋望 / 秋夕,"
云物凄清拂曙流，汉家宫阙动高秋。残星几点雁横塞，长笛一声人倚楼。紫艳半开篱菊静，红衣落尽渚莲愁。鲈鱼正美不归去，空戴南冠学楚囚。
",花
李商隐,唐代,落花,"
高阁客竟去，小园花乱飞。参差连曲陌，迢递送斜晖。肠断未忍扫，眼穿仍欲归。芳心向春尽，所得是沾衣。
",花
白居易,唐代,春风,"
春风先发苑中梅，樱杏桃梨次第开。 荠花榆荚深村里，亦道春风为我来。 
",花
苏轼,宋代,贺新郎·夏景,"
乳燕飞华屋。悄无人、桐阴转午，晚凉新浴。手弄生绡白团扇，扇手一时似玉。渐困倚、孤眠清熟。帘外谁来推绣户，枉教人、梦断瑶台曲。又却是，风敲竹。 石榴半吐红巾蹙。待浮花、浪蕊都尽，伴君幽独。秾艳一枝细看取，芳心千重似束。又恐被、秋风惊绿。若待得君来向此，花前对酒不忍触。共粉泪，两簌簌。
",花
刘克庄,宋代,卜算子·片片蝶衣轻,"
片片蝶衣轻，点点猩红小。道是天公不惜花，百种千般巧。 朝见树头繁，暮见枝头少。道是天公果惜花，雨洗风吹了。
",花
吕本中,宋代,踏莎行·雪似梅花,"
雪似梅花，梅花似雪。似和不似都奇绝。恼人风味阿谁知？请君问取南楼月。记得去年，探梅时节。老来旧事无人说。为谁醉倒为谁醒？到今犹恨轻离别。
",花
朱淑真,宋代,落花,"
连理枝头花正开，妒花风雨便相催。愿教青帝常为主，莫遣纷纷点翠苔。
",花
陈叔宝,南北朝,玉树后庭花,"
丽宇芳林对高阁，新装艳质本倾城。映户凝娇乍不进，出帷含态笑相迎。妖姬脸似花含露，玉树流光照后庭。花开花落不长久，落红满地归寂中。
",花
元稹,唐代,桃花,"
桃花浅深处，似匀深浅妆。春风助肠断，吹落白衣裳。
",花
佚名,未知,残花,"
花开花落花无悔，缘来缘去缘如水。花谢为花开，花飞为花悲。花悲为花泪，花泪为花碎。花舞花落泪，花哭花瓣飞。花开为谁谢，花谢为谁悲。
",花
纳兰性德,清代,浣溪沙·谁道飘零不可怜,"
谁道飘零不可怜，旧游时节好花天。断肠人去自经年。一片晕红才著雨，几丝柔绿乍和烟。倩魂销尽夕阳前。
",花
张鸣善,元代,普天乐·咏世,"
洛阳花，梁园月，好花须买，皓月须赊。花倚栏干看烂熳开，月曾把酒问团圆夜。月有盈亏花有开谢，想人生最苦离别。花谢了三春近也，月缺了中秋到也，人去了何日来也？
",花
赵佶,宋代,宴山亭·北行见杏花,"
裁剪冰绡，轻叠数重，淡著胭脂匀注。新样靓妆，艳溢香融，羞杀蕊珠宫女。易得凋零，更多少、无情风雨。愁苦。闲院落凄凉，几番春暮。（闲院 一作：问院)凭寄离恨重重，这双燕，何曾会人言语。天遥地远，万水千山，知他故宫何处。怎不思量，除梦里、有时曾去。无据，和梦也新来不做。
",花
赵秉文,元代,青杏儿·风雨替花愁,"
风雨替花愁。风雨罢，花也应休。劝君莫惜花前醉，今年花谢，明年花谢，白了人头。乘兴两三瓯。拣溪山好处追游。但教有酒身无事，有花也好，无花也好，选甚春秋。
",花
岑参,唐代,蜀葵花歌,"
昨日一花开，今日一花开。今日花正好，昨日花已老。始知人老不如花，可惜落花君莫扫。人生不得长少年，莫惜床头沽酒钱。请君有钱向酒家，君不见，蜀葵花。
",花
张养浩,元代,殿前欢·对菊自叹,"
可怜秋，一帘疏雨暗西楼，黄花零落重阳后，减尽风流。对黄花人自羞，花依旧，人比黄花瘦。问花不语，花替人愁。
",花
郑燮,清代,题画兰,"
身在千山顶上头，突岩深缝妙香稠。非无脚下浮云闹，来不相知去不留。
",花
周邦彦,宋代,六丑·落花,"
正单衣试酒，怅客里、光阴虚掷。愿春暂留，春归如过翼。一去无迹。为问花何在，夜来风雨，葬楚宫倾国。钗钿堕处遗香泽。乱点桃蹊，轻翻柳陌。多情为谁追惜。但蜂媒蝶使，时叩窗隔。 东园岑寂。渐蒙笼暗碧。静绕珍丛底，成叹息。长条故惹行客。似牵衣待话，别情无极。残英小、强簪巾帻。终不似一朵，钗头颤袅，向人欹侧。漂流处、莫趁潮汐。恐断红、尚有相思字，何由见得。
",花
王勃,唐代,落花落,"
落花落，落花纷漠漠。绿叶青跗映丹萼，与君裴回上金阁。影拂妆阶玳瑁筵，香飘舞馆茱萸幕。落花飞，燎乱入中帷。落花春正满，春人归不归。落花度，氛氲绕高树。落花春已繁，春人春不顾。绮阁青台静且闲，罗袂红巾复往还。盛年不再得，高枝难重攀。试复旦游落花里，暮宿落花间。与君落花院，台上起双鬟。
",花
纳兰性德,清代,虞美人·春情只到梨花薄,"
春情只到梨花薄，片片催零落。夕阳何事近黄昏，不道人间犹有未招魂。银笺别梦当时句，密绾同心苣。为伊判作梦中人，索向画图清夜唤真真。
",花
吴融,唐代,途中见杏花,"
一枝红杏出墙头，墙外行人正独愁。长得看来犹有恨，可堪逢处更难留！林空色暝莺先到，春浅香寒蝶未游。更忆帝乡千万树，澹烟笼日暗神州。
",花
宋祁,宋代,落花,"
坠素翻红各自伤，青楼烟雨忍相忘。将飞更作回风舞，已落犹成半面妆。沧海客归珠有泪，章台人去骨遗香。可能无意传双蝶，尽付芳心与蜜房。
",花
冯延巳,五代,鹊踏枝·梅落繁枝千万片,"
梅落繁枝千万片，犹自多情，学雪随风转。昨夜笙歌容易散，酒醒添得愁无限。楼上春山寒四面，过尽征鸿，暮景烟深浅。一晌凭栏人不见，鲛绡掩泪思量遍。
",花
曹组,宋代,卜算子·兰,"
松竹翠萝寒，迟日江山暮。幽径无人独自芳，此恨凭谁诉。似共梅花语。尚有寻芳侣。着意闻时不肯香，香在无心处。
",花
严蕊,宋代,如梦令·道是梨花不是,"
道是梨花不是。道是杏花不是。白白与红红，别是东风情味。曾记，曾记。人在武陵微醉。
",花
汪藻,宋代,春日,"
一春略无十日晴，处处浮云将雨行。野田春水碧于镜，人影渡傍鸥不惊。桃花嫣然出篱笑，似开未开最有情。茅茨烟暝客衣湿，破梦午鸡啼一声。
",花
徐凝,唐代,牡丹,"
何人不爱牡丹花，占断城中好物华。疑是洛川神女作，千娇万态破朝霞。
",花
王溥,宋代,咏牡丹,"
枣花至小能成实，桑叶虽柔解吐丝。堪笑牡丹如斗大，不成一事又空枝。
",花
洪咨夔,宋代,卜算子·芍药打团红,"
芍药打团红，萱草成窝绿。帘卷疏风燕子归，依旧卢仝屋。贫放麹生疏，闲到青奴熟。扫地焚香伴老仙，人胜连环玉。
",花
武则天,唐代,腊日宣诏幸上苑 / 催花诗,"
明朝游上苑，火速报春知。花须连夜发，莫待晓风吹。
",花
曹雪芹,清代,薛宝钗咏白海棠,"
珍重芳姿昼掩门，自携手瓮灌苔盆。胭脂洗出秋阶影，冰雪招来露砌魂。淡极始知花更艳，愁多焉得玉无痕。欲偿白帝宜清洁，不语婷婷日又昏。
",花
谢枋得,宋代,庆庵寺桃花,"
寻得桃源好避秦，桃红又是一年春。花飞莫遣随流水，怕有渔郎来问津。
",花
黄庭坚,宋代,王充道送水仙花五十支,"
凌波仙子生尘袜，水上轻盈步微月。是谁招此断肠魂，种作寒花寄愁绝。含香体素欲倾城，山矾是弟梅是兄。坐对真成被花恼，出门一笑大江横。
",花
曹雪芹,清代,访妙玉乞红梅,"
酒未开樽句未裁，寻春问腊到蓬莱。不求大士瓶中露，为乞孀娥槛外梅。入世冷挑红雪去，离尘香割紫云来。槎枒谁惜诗肩瘦，衣上犹沾佛院苔。
",花
李白,唐代,宣城见杜鹃花,"
蜀国曾闻子规鸟，宣城又见杜鹃花。一叫一回肠一断，三春三月忆三巴。
",花
司空图,唐代,酒泉子·买得杏花,"
买得杏花，十载归来方始坼。假山西畔药阑东，满枝红。旋开旋落旋成空，白发多情人更惜。黄昏把酒祝东风，且从容。
",花
李商隐,唐代,荷花,"
都无色可并，不奈此香何。瑶席乘凉设，金羁落晚过。回衾灯照绮，渡袜水沾罗。预想前秋别，离居梦棹歌。
",花
马致远,元代,落梅风·人初静,"
人初静，月正明。纱窗外玉梅斜映。梅花笑人偏弄影，月沉时一般孤零。
",花
白居易,唐代,买花 / 牡丹,"
帝城春欲暮，喧喧车马度。共道牡丹时，相随买花去。贵贱无常价，酬直看花数。灼灼百朵红，戋戋五束素。上张幄幕庇，旁织巴篱护。水洒复泥封，移来色如故。家家习为俗，人人迷不悟。有一田舍翁，偶来买花处。低头独长叹，此叹无人喻。一丛深色花，十户中人赋。
",花
杨万里,宋代,腊前月季,"
只道花无十日红，此花无日不春风。一尖已剥胭脂笔，四破犹包翡翠茸。别有香超桃李外，更同梅斗雪霜中。折来喜作新年看，忘却今晨是季冬。
",花
曹雪芹,清代,残菊,"
露凝霜重渐倾欹，宴赏才过小雪时。蒂有余香金淡泊，枝无全叶翠离披。半床落月蛩声病，万里寒云雁阵迟。明岁秋风知再会，暂时分手莫相思。
",花
罗邺,唐代,梅花,"
繁如瑞雪压枝开，越岭吴溪免用栽。却是五侯家未识，春风不放过江来。
",花
晏殊,宋代,少年游·重阳过后,"
重阳过后，西风渐紧，庭树叶纷纷。朱阑向晓，芙蓉妖艳，特地斗芳新。霜前月下，斜红淡蕊，明媚欲回春。莫将琼萼等闲分，留赠意中人。
",花
韩愈,唐代,闻梨花发赠刘师命,"
桃蹊惆怅不能过，红艳纷纷落地多。 闻道郭西千树雪，欲将君去醉如何。
",花
曹雪芹,清代,咏红梅花得“红”字,"
桃未芳菲杏未红，冲寒先喜笑东风。魂飞庾岭春难辨，霞隔罗浮梦未通。绿萼添妆融宝炬，缟仙扶醉跨残虹。看来岂是寻常色，浓淡由他冰雪中。（出自《红楼梦》第五十回。）
",花
孙周卿,元代,水仙子·舟中,"
孤舟夜泊洞庭边，灯火青荧对客船。朔风吹老梅花片，推开篷雪满天。诗豪与风雪争先。雪片与风鏖战，诗和雪缴缠。一笑琅然。
",花
王十朋,宋代,点绛唇·素香丁香,"
落木萧萧，琉璃叶下琼葩吐。素香柔树。雅称幽人趣。 无意争先，梅蕊休相妒。含春雨。结愁千绪。似忆江南主。
",花
吴文英,宋代,西江月·赋瑶圃青梅枝上晚花,"
枝袅一痕雪在，叶藏几豆春浓。玉奴最晚嫁东风。来结梨花幽梦。 香力添熏罗被，瘦肌犹怯冰绡。绿阴青子老溪桥。羞见东邻娇小。
",花
李白,唐代,别储邕之剡中,"
借问剡中道，东南指越乡。舟从广陵去，水入会稽长。竹色溪下绿，荷花镜里香。辞君向天姥，拂石卧秋霜。
",花
纳兰性德,清代,眼儿媚·咏梅,"
莫把琼花比澹妆，谁似白霓裳。别样清幽，自然标格，莫近东墙。冰肌玉骨天分付，兼付与凄凉。可怜遥夜，冷烟和月，疏影横窗。
",花
向子諲,宋代,卜算子·竹里一枝梅,"
岁见梅追和一首，终恨有儿女子态耳 竹里一枝梅，雨洗娟娟静。疑是佳人日暮来，绰约风前影。新恨有谁知，往事何堪省。梦绕阳台寂寞回，沾袖余香冷。
",花
赵佶,宋代,燕山亭·北行见杏花,"
裁剪冰绡，轻叠数重，淡著胭脂匀注。新样靓妆，艳溢香融，羞杀蕊珠宫女。易得凋零，更多少、无情风雨。愁苦。问院落凄凉，几番春暮。凭寄离恨重重，这双燕，何曾会人言语。天遥地远，万水千山，知他故宫何处。怎不思量，除梦里、有时曾去。无据，和梦也新来不做。
",花
白玉蟾,宋代,早春,"
南枝才放两三花，雪里吟香弄粉些。淡淡著烟浓著月，深深笼水浅笼沙。
",花
柳永,宋代,破阵乐·露花倒影,"
露花倒影，烟芜蘸碧，灵沼波暖。金柳摇风树树，系彩舫龙舟遥岸。千步虹桥，参差雁齿，直趋水殿。绕金堤、曼衍鱼龙戏，簇娇春罗绮，喧天丝管。霁色荣光，望中似睹，蓬莱清浅。 时见。凤辇宸游，鸾觞禊饮，临翠水、开镐宴。两两轻舠飞画楫，竞夺锦标霞烂。罄欢娱，歌鱼藻，徘徊宛转。别有盈盈游女，各委明珠，争收翠羽，相将归远。渐觉云海沈沈，洞天日晚。
",花
纳兰性德,清代,采桑子·桃花羞作无情死,"
桃花羞作无情死，感激东风。吹落娇红，飞入闲窗伴懊侬。谁怜辛苦东阳瘦，也为春慵。不及芙蓉，一片幽情冷处浓。
",花
曹雪芹,清代,咏红梅花得“花”字,"
疏是枝条艳是花，春妆儿女竞奢华。闲庭曲槛无余雪，流水空山有落霞。幽梦冷随红袖笛，游仙香泛绛河槎。前身定是瑶台种，无复相疑色相差。（出自《红楼梦》第五十回。）
",花
鱼玄机,唐代,卖残牡丹,"
临风兴叹落花频，芳意潜消又一春。应为价高人不问，却缘香甚蝶难亲。红英只称生宫里，翠叶那堪染路尘。及至移根上林苑，王孙方恨买无因。
",花
苏轼,宋代,占春芳·红杏了,"
红杏了，夭桃尽，独自占春芳。不比人间兰麝，自然透骨生香。对酒莫相忘。似佳人、兼合明光。只忧长笛吹花落，除是宁王。
",花
谢懋,宋代,霜天晓角·桂花,"
绿云剪叶，低护黄金屑。占断花中声誉，香与韵、两清洁。胜绝，君听说。是他来处别。试看仙衣犹带，金庭露、玉阶月。
",花
曹雪芹,清代,问菊,"
欲讯秋情众莫知，喃喃负手叩东篱。孤标傲世偕谁隐，一样花开为底迟？圃露庭霜何寂寞，鸿归蛩病可相思？休言举世无谈者，解语何妨话片时。
",花
李清照,宋代,庆清朝·禁幄低张,"
禁幄低张，彤阑巧护，就中独占残春。容华淡伫，绰约俱见天真。待得群花过后，一番风露晓妆新。妖娆艳态，妒风笑月，长殢东君。 东城边，南陌上，正日烘池馆，竟走香轮。绮筵散日，谁人可继芳尘。更好明光宫殿，几枝先近日边匀。金尊倒，拚了尽烛，不管黄昏。
",花
魏夫人,宋代,卷珠帘·记得来时春未暮,"
记得来时春未暮，执手攀花，袖染花梢露。暗卜春心共花语，争寻双朵争先去。多情因甚相辜负，轻拆轻离，欲向谁分诉。泪湿海棠花枝处，东君空把奴分付。
",花
杜甫,唐代,江梅,"
梅蕊腊前破，梅花年后多。绝知春意好，最奈客愁何。雪树元同色，江风亦自波。故园不可见，巫岫郁嵯峨。
",花
静诺,清代,咏秋兰,"
长林众草入秋荒，独有幽姿逗晚香。每向风前堪寄傲，几因霜后欲留芳。名流赏鉴还堪佩，空谷知音品自扬。一种孤怀千古在，湘江词赋奏清商。
",花
苏轼,宋代,天仙子·走马探花花发未,"
走马探花花发未。人与化工俱不易。千回来绕百回看，蜂作婢，莺为使。谷雨清明空屈指。白发卢郎情未已。一夜翦刀收玉蕊。尊前还对断肠红。人有泪，花无意。明日酒醒应满地。
",花
乔吉,元代,水仙子·寻梅,"
冬前冬后几村庄，溪北溪南两履霜，树头树底孤山上。冷风来何处香？ 忽相逢缟袂绡裳。酒醒寒惊梦，笛凄春断肠，淡月昏黄。
",花
佚名,先秦,裳裳者华,"
裳裳者华，其叶湑兮。我觏之子，我心写兮。我心写兮，是以有誉处兮。
裳裳者华，芸其黄矣。我觏之子，维其有章矣。维其有章矣，是以有庆矣。
裳裳者华，或黄或白。我觏之子，乘其四骆。乘其四骆，六辔沃若。
左之左之，君子宜之。右之右之，君子有之。维其有之，是以似之。
",花
吴融,唐代,卖花翁,"
和烟和露一丛花，担入宫城许史家。惆怅东风无处说，不教闲地著春华。
",花
林古度,清代,吉祥寺古梅,"
一树古梅花数亩，城中客子乍来看。不知花气清相逼，但觉山深春尚寒。
",花
韦应物,唐代,夏花明,"
夏条绿已密，朱萼缀明鲜。炎炎日正午，灼灼火俱燃。翻风适自乱，照水复成妍。归视窗间字，荧煌满眼前。
",花
苏轼,宋代,菩萨蛮·回文,"
峤南江浅红梅小，小梅红浅江南峤。窥我向疏篱，篱疏向我窥。老人行即到，到即行人老。离别惜残枝，枝残惜别离。
",花
李白,唐代,咏槿,"
园花笑芳年，池草艳春色。犹不如槿花，婵娟玉阶侧。 芬荣何夭促，零落在瞬息。岂若琼树枝，终岁长翕赩。
",花
曹雪芹,清代,咏红梅花得“梅”字,"
白梅懒赋赋红梅，逞艳先迎醉眼开。冻脸有痕皆是血，酸心无恨亦成灰。误吞丹药移真骨，偷下瑶池脱旧胎。江北江南春灿烂，寄言蜂蝶漫疑猜。（出自《红楼梦》第五十回。）
",花
元稹,唐代,樱桃花,"
樱桃花，一枝两枝千万朵。花砖曾立摘花人，窣破罗裙红似火。
",花
雍裕之,唐代,芦花,"
夹岸复连沙，枝枝摇浪花。月明浑似雪，无处认渔家。
",花
顾太清,清代,玉烛新·白海棠,"
初晴新雨后。乍洗褪胭脂，缟衣妆就。东风倦倚，憨憨态、不管敲残更漏。嫩寒天气，正睡稳、乌衣时候。深夜静、银烛高烧，微香暗侵襟袖。盈盈一点芳心，占多少春光，问卿知否？红妆莫斗。谁得似、净骨天然清瘦。神娟韵秀。雅称个、花仙为首。还要倩、流水高山，花前慢奏。
",花
黄庭坚,宋代,书幽芳亭记,"
　　士之才德盖一国，则曰国士；女之色盖一国，则曰国色；兰之香盖一国，则曰国香。自古人知贵兰，不待楚之逐臣而后贵之也。兰甚似乎君子，生于深山薄丛之中，不为无人而不芳；雪霜凌厉而见杀，来岁不改其性也。是所谓“遁世无闷，不见是而无闷”者也。兰虽含香体洁，平居与萧艾不殊。清风过之，其香蔼然，在室满室，在堂满堂，所谓含章以时发者也。
　　然兰蕙之才德不同，世罕能别之。予放浪江湖之日久，乃尽知其族。盖兰似君子，蕙似士大夫，大概山林中十蕙而一兰也。《离骚》曰：“予既滋兰之九畹，又树蕙之百亩。”是以知不独今，楚人贱蕙而贵兰久矣。兰蕙丛出，莳以砂石则茂，沃以汤茗则芳，是所同也。至其发花，一干一花而香有余者兰，一干五七花而香不足者蕙。蕙虽不若兰，其视椒则远矣，世论以为国香矣。乃曰“当门不得不锄”，山林之士，所以往而不返者耶！
",花
罗隐,唐代,牡丹,"
艳多烟重欲开难，红蕊当心一抹檀。公子醉归灯下见， 美人朝插镜中看。当庭始觉春风贵，带雨方知国色寒。 日晚更将何所似，太真无力凭阑干。
",花
李白,唐代,咏桂,"
世人种桃李，皆在金张门。攀折争捷径，及此春风暄。一朝天霜下，荣耀难久存。安知南山桂，绿叶垂芳根。清阴亦可托，何惜树君园。
",花
刘克庄,宋代,昭君怨·牡丹,"
曾看洛阳旧谱，只许姚黄独步。若比广陵花，太亏他。旧日王侯园圃，今日荆榛狐兔。君莫说中州，怕花愁。
",花
萧泰来,宋代,霜天晓角·梅,"
千霜万雪。受尽寒磨折。赖是生来瘦硬，浑不怕、角吹彻。清绝，影也别。知心惟有月。元没春风情性，如何共、海棠说。
",花
杨万里,宋代,野菊,"
未与骚人当糗粮，况随流俗作重阳。政缘在野有幽色，肯为无人减妙香。已晚相逢半山碧，便忙也折一枝黄。花应冷笑东篱族，犹向陶翁觅宠光。
",花
杨朝英,元代,水仙子·西湖探梅,"
雪晴天地一冰壶，竟往西湖探老逋，骑驴踏雪溪桥路。笑王维作画图，拣梅花多处提壶。对酒看花笑，无钱当剑沽，醉倒在西湖！
",花
杨基,明代,菩萨蛮·水晶帘外娟娟月,"
水晶帘外娟娟月，梨花枝上层层雪。花月两模糊，隔窗看欲无。月华今夜黑，全见梨花白。花也笑姮娥，让他春色多。
",花
李清照,宋代,殢人娇·后亭梅花开有感,"
玉瘦香浓，檀深雪散。今年恨、探梅又晚。江楼楚馆，云闲水远。清昼永，凭栏翠帘低卷。 坐上客来，尊前酒满。歌声共、水流云断。南枝可插，更须频剪。莫直待西楼、数声羌管。
",花
高观国,宋代,金人捧露盘·水仙花,"
梦湘云，吟湘月，吊湘灵。有谁见、罗袜尘生。凌波步弱，背人羞整六铢轻。娉娉袅袅，晕娇黄、玉色轻明。 香心静，波心冷，琴心怨，客心惊。怕佩解、却返瑶京。杯擎清露，醉春兰友与梅兄。苍烟万顷，断肠是、雪冷江清。
",花
苏轼,宋代,减字木兰花·花,"
玉房金蕊。宜在玉人纤手里。淡月朦胧。更有微微弄袖风。温香熟美。醉慢云鬟垂两耳。多谢春工。不是花红是玉红。
",花
章楶,宋代,水龙吟·燕忙莺懒芳残,"
燕忙莺懒芳残，正堤上、柳花飘坠。轻飞乱舞，点画青林，全无才思。闲趁游丝，静临深院，日长门闭。傍珠帘散漫，垂垂欲下，依前被、风扶起。兰帐玉人睡觉，怪春衣、雪沾琼缀。绣床旋满，香毬无数，才圆却碎。时见蜂儿，仰粘轻粉，鱼吞池水。望章台路杳，金鞍游荡，有盈盈泪。(香毬 一作：香球)
",花
陈维崧,清代,沁园春·咏菜花,"
极目离离，遍地濛濛，官桥野塘。正杏腮低亚，添他旖旎；柳丝浅拂，益尔轻飏。绣袜才挑，罗裙可择，小摘情亲也不妨。风流甚，映粉红墙低，一片鹅黄。曾经舞榭歌场，却付与空园锁夕阳。纵非花非草，也来蝶闹；和烟和雨，惯引蜂忙。每到年时，此花娇处，观里夭桃已断肠。沉吟久，怕落红如海，流入春江。
",花
苏轼,宋代,西江月·再用前韵戏曹子方,"
怪此花枝怨泣，托君诗句名通。凭将草木记吴风。继取相如云梦。点笔袖沾醉墨，谤花面有惭红。知君却是为情秾。怕见此花撩动。
",花
王建,唐代,赏牡丹,"
此花名价别，开艳益皇都。香遍苓菱死，红烧踯躅枯。 软光笼细脉，妖色暖鲜肤。满蕊攒黄粉，含棱缕绛苏。 好和薰御服，堪画入宫图。晚态愁新妇，残妆望病夫。 教人知个数，留客赏斯须。一夜轻风起，千金买亦无。
",花
毛珝,宋代,浣溪沙·绿玉枝头一粟黄,"
绿玉枝头一粟黄，碧纱帐里梦魂香。晓风和月步新凉。吟倚画栏怀李贺，笑持玉斧恨吴刚。素娥不嫁为谁妆？
",花
卢纶,唐代,裴给事宅白牡丹,"
长安豪贵惜春残，争玩街西紫牡丹。 别有玉盘承露冷，无人起就月中看。
",花
纳兰性德,清代,菩萨蛮·催花未歇花奴鼓,"
催花未歇花奴鼓，酒醒已见残红舞。不忍覆馀觞，临风泪数行。粉香看又别，空剩当时月。月也异当时，凄清照鬓丝。
",花
姜夔,宋代,鬲溪梅令·丙辰冬自无锡归作此寓意,"
好花不与殢香人。浪粼粼。又恐春风归去绿成阴。玉钿何处寻。木兰双桨梦中云。小横陈。漫向孤山山下觅盈盈。翠禽啼一春。
",花
辛弃疾,宋代,清平乐·检校山园书所见,"
断崖修竹，竹里藏冰玉。路转清溪三百曲，香满黄昏雪屋。行人系马疏篱，折残犹有高枝。留得东风数点，只缘娇嫩春迟。
",花
白居易,唐代,代迎春花招刘郎中,"
幸与松筠相近栽，不随桃李一时开。杏园岂敢妨君去，未有花时且看来。
",花
李商隐,唐代,嘲桃,"
无赖夭桃面，平明露井东。春风为开了，却拟笑春风。
",花
宋徵舆,清代,忆秦娥·杨花,"
黄金陌，茫茫十里春云白。春云白，迷离满眼，江南江北。来时无奈珠帘隔，去时着尽东风力。东风力，留他如梦，送他如客。
",花
罗隐,唐代,菊,"
篱落岁云暮，数枝聊自芳。雪裁纤蕊密，金拆小苞香。千载白衣酒，一生青女霜。春丛莫轻薄，彼此有行藏。
",花
赵以夫,宋代,扬州慢·十里春风,"
十里春风，二分明月，蕊仙飞下琼楼。看冰花翦翦，拥碎玉成毬。想长日、云阶伫立，太真肌骨，飞燕风流。敛群芳、清丽精神，都付扬州。雨窗数朵，梦惊回、天际香浮。似阆苑花神，怜人冷落，骑鹤来游。为问竹西风景，长空淡、烟水悠悠。又黄昏，羌管孤城，吹起新愁。
",花
周密,宋代,绣鸾凤花犯·赋水仙,"
楚江湄，湘娥乍见，无言洒清泪。淡然春意。空独倚东风，芳思谁寄。凌波路冷秋无际，香云随步起。谩记得、汉宫仙掌，亭亭明月底。冰弦写怨更多情，骚人恨，枉赋芳兰幽芷。春思远，谁叹赏、国香风味。相将共、岁寒伴侣，小窗净、沉烟熏翠袂。幽梦觉，涓涓清露，一枝灯影里。
",花
苏轼,宋代,雨中花·夜行船,"
雨中花慢 初至密州。以累年旱蝗。斋素累月。方春牡丹盛开。遂不获一赏。至九月。忽开千叶一颛。雨中特为置酒。遂作。
今岁花时深院，尽日东风，荡扬茶烟。但有绿苔芳草，柳絮榆钱。闻道城西，长廊古寺，甲第名园。有国艳带酒，天香染袂，为我留连。清明过了，残红无处，对此泪洒尊前。秋向晚，一枝何事，向我依然。高会聊追短景，清商不暇馀妍。不如留取，十分春态，付与明年。
",花
岑参,唐代,优钵罗花歌,"
参尝读佛经，闻有优钵罗花，目所未见。天宝景申岁，参忝大理评事，摄监察御史，恋伊西北庭度支副使。自公多暇，乃刀府庭内，栽树种药，为山凿池。婆娑乎其间，足以寄傲。交河小吏有献此花者，云得之于天山之南。其状异于众草，势巃嵸如冠弁。嶷然上耸，生不傍引，攒花中折，骈叶外包，异香腾风，秀色媚景。因赏而叹曰，尔不生于中土，僻在遐裔，使牡丹价重，芙蓉誉高，惜哉！夫天地无私，阴阳无偏，各遂其生，自物厥性，岂以偏地而不生乎，岂以无人而不芳乎？适此花不遭小吏，终委诸山谷，亦何异怀才之士，未会明主，摈于林薮邪！因感而为歌，歌曰：
白山南，赤山北。其间有花人不识，绿茎碧叶好颜色。叶六瓣，花九房。夜掩朝开多异香，何不生彼中国兮生西方。移根在庭，媚我公堂。耻与众草之为伍，何亭亭而独芳。何不为人之所赏兮，深山穷谷委严霜。吾窃悲阳关道路长，曾不得献于君王。 
",花
林景熙,宋代,冬青花,"
冬青花，花时一日肠九折。隔江风雨晴影空，五月深山护微雪。石根云气龙所藏，寻常蝼蚁不敢穴。移来此种非人间，曾识万年觞底月。蜀魂飞绕百鸟臣，夜半一声山竹裂。
",花
陈知玄,唐代,五岁咏花,"
花开满树红，花落万枝空。唯余一朵在，明日定随风。
",花
杜甫,唐代,叹庭前甘菊花,"
庭前甘菊移时晚，青蕊重阳不堪摘。明日萧条醉尽醒，残花烂熳开何益？篱边野外多众芳，采撷细琐升中堂。念兹空长大枝叶，结根失所缠风霜。
",花
刘铉,宋代,乌夜啼·石榴,"
垂杨影里残红。甚匆匆。只有榴花、全不怨东风。暮雨急。晓鸦湿。绿玲珑。比似茜裙初染、一般同。
",花
郑觉齐,宋代,扬州慢·琼花,"
弄玉轻盈，飞琼淡泞，袜尘步下迷楼。试新妆才了，炷沉水香毬。记晓剪、春冰驰送，金瓶露湿，缇骑星流。甚天中月色，被风吹梦南州。尊前相见，似羞人、踪迹萍浮。问弄雪飘枝，无双亭上，何日重游？我欲缠腰骑鹤，烟霄远、旧事悠悠。但凭阑无语，烟花三月春愁。
",花
苏轼,宋代,西江月·真觉赏瑞香二首,"
公子眼花乱发，老夫鼻观先通。领巾飘下瑞香风。惊起谪仙春梦。后土祠中玉蕊，蓬莱殿后鞓红。此花清绝更纤秾。把酒何人心动。
",花
吴文英,宋代,丁香结·夷则商秋日海棠,"
香袅红霏，影高银烛，曾纵夜游浓醉。正锦温琼腻。被燕踏、暖雪惊翻庭砌。马嘶人散后，秋风换、故园梦里。吴霜融晓，陡觉暗动偷春花意。 还似。海雾冷仙山，唤觉环儿半睡。浅薄朱唇，娇羞艳色，自伤时背。帘外寒挂澹月，向日秋千地。怀春情不断，犹带相思旧子。
",花
张鎡,宋代,念奴娇·宜雨亭咏千叶海棠,"
绿云影里，把明霞织就，千重文绣。紫腻红娇扶不起，好是未开时候。半怯春寒，半宜晴色，养得胭脂透。小亭人静，嫩莺啼破清昼。犹记携手芳阴，一枝斜戴，娇艳双波秀。小语轻怜花总见，争得似花长久。醉浅休归，夜深同睡，明月还相守。免教春去，断肠空叹诗瘦。
",花
彭元逊,宋代,六丑·杨花,"
似东风老大，那复有、当时风气。有情不收，江山身是寄。浩荡何世。但忆临官道，暂来不住，便出门千里。痴心指望回风坠。扇底相逢，钗头微缀。他家万条千缕，解遮亭障驿，不隔江水。瓜洲曾舣，等行人岁岁。日下长秋，城乌夜起。帐庐好在春睡。共飞归湖上，草青无地。愔愔雨、春心如腻。欲待化、丰乐楼前，青门都废。何人念、流落无几。点点抟作，雪绵松润，为君裛泪。
",花
韩元吉,宋代,六州歌头·东风著意,"
东风著意，先上小桃枝。红粉腻，娇如醉，倚朱扉。记年时，隐映新妆面，临水岸，春将半，云日暖，斜桥转，夹城西。草软莎平，跋马垂杨渡，玉勒争嘶。认娥眉凝笑，脸薄拂燕脂。绣户曾窥，恨依依。共携手处，香如雾，红随步，怨春迟。消瘦损，凭谁问？只花知，泪空垂。旧日堂前燕，和烟雨，又双飞。人自老，春长好，梦佳期。前度刘郎，几许风流地，花也应悲。但茫茫暮霭，目断武陵溪，往事难追。
",花
赵昂,宋代,婆罗门引·暮霞照水,"
暮霞照水，水边无数木芙蓉。晓来露湿轻红。十里锦丝步障，日转影重重。向楚天空迥，人立西风。夕阳道中。叹秋色、与愁浓。寂寞三千粉黛，临鉴妆慵。施朱太赤，空惆怅、教妾若为容。花易老、烟水无穷。
",花
王士祯,清代,蝶恋花·和漱玉词,"
凉夜沉沉花漏冻，欹枕无眠，渐觉荒鸡动。此际闲愁郎不共，月移窗罅春寒重。忆共锦衾无半缝，郎似桐花，妾似桐花凤。往事迢迢徒入梦，银筝断续连珠弄。
",花
刘翰,宋代,好事近·花底一声莺,"
花底一声莺，花上半钩斜月。月落乌啼何处，点飞英如雪。 东风吹尽去年愁，解放丁香结。惊动小亭红雨，舞双双金蝶。
",花
苏轼,宋代,十一月二十六日松风亭下梅花盛开,"
春风岭上淮南村，昔年梅花曾断魂。岂知流落复相见，蛮风蜑雨愁黄昏。长条半落荔支浦，卧树独秀桄榔园。岂惟幽光留夜色，直恐冷艳排冬温。松风亭下荆棘里，两株玉蕊明朝暾。海南仙云娇堕砌，月下缟衣来扣门。酒醒梦觉起绕树，妙意有在终无言。先生独饮勿叹息，幸有落月窥清樽。
",花
陈克,宋代,谒金门·花满院,"
花满院。飞去飞来双燕。红雨入帘寒不卷。晓屏山六扇。 翠袖玉笙凄断。脉脉两蛾愁浅。消息不知郎近远。一春长梦见。
",花
陈子龙,明代,画堂春·雨中杏花,"
轻阴池馆水平桥，一番弄雨花梢。微寒著处不胜娇，此际魂销。忆昔青门堤外，粉香零乱朝朝。玉颜寂寞淡红飘，无那今宵
",花
薛涛,唐代,牡丹,"
去春零落暮春时，泪湿红笺怨别离。常恐便同巫峡散，因何重有武陵期？传情每向馨香得，不语还应彼此知。只欲栏边安枕席，夜深闲共说相思。
",花
白居易,唐代,春风,"
春风先发苑中梅，樱杏桃梨次第开。荠花榆荚深村里，亦道春风为我来。
",花
刘克庄,宋代,落梅,"
一片能教一断肠，可堪平砌更堆墙？飘如迁客来过岭，坠似骚人去赴湘。乱点莓苔多莫数，偶粘衣袖久犹香。东风谬掌花权柄，却忌孤高不主张。
",花
吴文英,宋代,夜游宫·竹窗听雨,"
竹窗听雨，坐久隐几就睡，既觉，见水仙娟娟于灯影中
窗外捎溪雨响。映窗里、嚼花灯冷。浑似萧湘系孤艇。见幽仙，步凌波，月边影。香苦欺寒劲。牵梦绕、沧涛千顷。梦觉新愁旧风景。绀云欹，玉搔斜，酒初醒。 
",花
韩愈,唐代,戏题牡丹,"
幸自同开俱阴隐，何须相倚斗轻盈。陵晨并作新妆面，对客偏含不语情。双燕无机还拂掠，游蜂多思正经营。长年是事皆抛尽，今日栏边暂眼明。
",花
毛奇龄,清代,相见欢·花前顾影粼,"
花前顾影粼粼。水中人。水面残花片片绕人身。私自整，红斜领，茜儿巾。却讶领间巾里刺花新。
",花
顾太清,清代,南乡子·咏瑞香,"
花气霭芳芬，翠幕重帘不染尘。梦里真香通鼻观，氤氲。不是婷婷倩女魂。细蕊缀纷纷，淡粉轻脂最可人。懒与凡葩争艳冶，清新。赢得嘉名自冠群。
",花
辛弃疾,宋代,水龙吟·载学士院有之,"
倚栏看碧成朱，等闲褪了香袍粉。上林高选，匆匆又换，紫云衣润。几许春风，朝薰暮染，为花忙损。笑旧家桃李，东涂西抹，有多少、凄凉恨。拟倩流莺说与，记荣华、易消难整。人间得意，千红百紫，转头春尽。白发怜君，儒冠曾误，平生官冷。算风流未减，年年醉里，把花枝问。
",花
顾太清,清代,金缕曲·咏白海棠,"
洞户深深掩。笑世间、浓脂腻粉，那般妆点。认取朦胧明月下，不许东风偷飐。偏触动、词人系念。昨日微阴今日雨，好春光有限无馀欠。肯为我，一时暂。冰绡雾縠谁烘染？爱依依、柔条照水，靓妆清艳。墙角绿阴栏外影，印上芸窗冰簟。隔一片、清阴暗澹。不是封姨情太薄，是盈盈树底魂难忏。春欲暮，易生感。
",花
赵溍,宋代,吴山青·金璞明,"
金璞明。玉璞明。小小杯柈翠袖擎。满将春色盛。仙珮鸣。玉珮鸣。雪月花中过洞庭。此时人独清。
",花
李商隐,唐代,和马郎中移白菊见示,"
陶诗只采黄金实，郢曲新传白雪英。素色不同篱下发，繁花疑自月中生。浮杯小摘开云母，带露全移缀水精。偏称含香五字客，从兹得地始芳荣。
",花
曹雪芹,清代,咏白海棠,"
斜阳寒草带重门，苔翠盈铺雨后盆。玉是精神难比洁，雪为肌骨易销魂。芳心一点娇无力，倩影三更月有痕。莫谓缟仙能羽化，多情伴我咏黄昏。
",花
管鉴,宋代,醉落魄·正月二十日张园赏海棠作,"
春阴漠漠。海棠花底东风恶。人情不似春情薄。守定花枝，不放花零落。 绿尊细细供春酌。酒醒无奈愁如昨。殷勤待与东风约。莫苦吹花，何似吹愁却。
",花
李商隐,唐代,回中牡丹为雨所败二首,"
下苑他年未可追，西州今日忽相期。水亭暮雨寒犹在，罗荐春香暖不知。舞蝶殷勤收落蕊，有人惆怅卧遥帷。章台街里芳菲伴，且问宫腰损几枝？
浪笑榴花不及春，先期零落更愁人。玉盘迸泪伤心数，锦瑟惊弦破梦频。万里重阴非旧圃，一年生意属流尘。前溪舞罢君回顾，并觉今朝粉态新。
",花
尹焕,宋代,霓裳中序第一·茉莉咏,"
青颦粲素靥。海国仙人偏耐热。餐尽香风露屑。便万里凌空，肯凭莲叶。盈盈步月。悄似怜、轻去瑶阙。人何在，忆渠痴小，点点爱轻撅。 愁绝。旧游轻别。忍重看、锁香金箧。凄凉清夜簟席。杳杳诗魂，真化风蝶。冷香清到骨。梦十里、梅花霁雪。归来也，恹恹心事，自共素娥说。
",花
陆游,宋代,看梅绝句,"
老子舞时不须拍，梅花乱插乌巾香。樽前作剧莫相笑，我死诸君思此狂。
",花
吴文英,宋代,天香·蜡梅,"
蟫叶黏霜，蝇苞缀冻，生香远带风峭。岭上寒多，溪头月冷，北枝瘦、南枝小。玉奴有姊，先占立、墙阴春早。初试宫黄澹薄，偷分寿阳纤巧。银烛泪深未晓。酒钟悭、贮愁多少。记得短亭归马，暮衙蜂闹。豆蔻钗梁恨袅。但怅望、天涯岁华老。远信难封，吴云雁杳。
",花
韩琮,唐代,牡丹,"
桃时杏日不争浓，叶帐成阴始放红。晓艳远分金掌露，暮香深惹玉堂风。名移兰杜千年后，贵擅笙歌百醉中。如梦如仙忽零落，暮霞何处绿屏空。
",花
孙光宪,五代,浣溪沙·花渐凋疏不耐风,"
花渐凋疏不耐风，画帘垂地晚重工，堕阶萦藓舞愁红。腻粉半沾金靥子，残香犹暖绣熏笼，蕙心无处与人同。
",花
徐灿,清代,永遇乐·舟中感旧,"
无恙桃花，依然燕子，春景多别。前度刘郎，重来江令，往事何堪说。逝水残阳，龙归剑杳，多少英雄泪血。千古恨、河山如许，豪华一瞬抛撇。白玉楼前，黄金台畔，夜夜只留明月。休笑垂杨，而今金尽，秾李还消歇。世事流云，人生飞絮，都付断猿悲咽。西山在、愁容惨黛，如共人凄切。
",花
罗隐,唐代,金钱花,"
占得佳名绕树芳，依依相伴向秋光。若教此物堪收贮，应被豪门尽劚将。
",花
吴文英,宋代,琐窗寒·玉兰,"
绀缕堆云，清腮润玉，汜人初见。蛮腥未洗，海客一怀凄惋。渺征槎、去乘阆风，占香上国幽心展。□遗芳掩色，真恣凝澹，返魂骚畹。 一盼。千金换。又笑伴鸱夷，共归吴苑。离烟恨水，梦杳南天秋晚。比来时、瘦肌更销，冷薰沁骨悲乡远。最伤情、送客咸阳，佩结西风怨。
",花
王安石,宋代,杏花,"
石梁度空旷，茅屋临清炯。俯窥娇饶杏，未觉身胜影。嫣如景阳妃，含笑堕宫井。怊怅有微波，残妆坏难整。
",花
陈亮,宋代,好事近·咏梅,"
的皪两三枝，点破暮烟苍碧。好在屋檐斜入，傍玉奴横笛。 月华如水过林塘，花阴弄苔石。欲向梦中飞蝶，恐幽香难觅。
",花
吴文英,宋代,花犯·郭希道送水仙索赋,"
小娉婷，清铅素靥，蜂黄暗偷晕。翠翘欹鬓。昨夜冷中庭，月下相认。睡浓更苦凄风紧。惊回心未稳。送晓色、一壶葱茜，才知花梦准。 湘娥化作此幽芳，凌波路，古岸云沙遗恨。临砌影，寒香乱、冻梅藏韵。熏炉畔、旋移傍枕，还又见、玉人垂绀鬓。料唤赏、清华池馆，台杯须满引。
",花
刘禹锡,唐代,柳花词三首,"
开从绿条上，散逐香风远。故取花落时，悠扬占春晚。 轻飞不假风，轻落不委地。撩乱舞晴空，发人无限思。 晴天闇闇雪，来送青春暮。无意似多情，千家万家去。
",花
柳浑,唐代,牡丹,"
近来无奈牡丹何，数十千钱买一窠。今朝始得分明见，也共戎葵不校多。
",花
晏殊,宋代,诉衷情·海棠珠缀一重重,"
海棠珠缀一重重。清晓近帘栊。胭脂谁与匀淡，偏向脸边浓。 看叶嫩，惜花红。意无穷。如花似叶，岁岁年年，共占春风。
",花
龚自珍,清代,西郊落花歌,"
西郊落花天下奇，古人但赋伤春诗。西郊车马一朝尽，定庵先生沽酒来赏之。先生探春人不觉，先生送春人又嗤。呼朋亦得三四子，出城失色神皆痴。如钱塘潮夜澎湃，如昆阳战晨披靡；如八万四千天女洗脸罢，齐向此地倾胭脂。奇龙怪凤爱漂泊，琴高之鲤何反欲上天为？玉皇宫中空若洗，三十六界无一青蛾眉。又如先生平生之忧患，恍惚怪诞百出无穷期。先生读书尽三藏，最喜维摩卷里多清词。又闻净土落花深四寸，瞑目观赏尤神驰。西方净国未可到，下笔绮语何漓漓！安得树有不尽之花更雨新好者，三百六十日长是落花时。
",花
王建,唐代,题所赁宅牡丹花,"
赁宅得花饶，初开恐是妖。粉光深紫腻，肉色退红娇。且愿风留著，惟愁日炙燋。可怜零落蕊，收取作香烧。
",花
孙光宪,五代,菩萨蛮·木棉花映丛祠小,"
木棉花映丛祠小，越禽声里春光晓。铜鼓与蛮歌，南人祈赛多。客帆风正急，茜袖偎墙立。极浦几回头，烟波无限愁。
",花
周密,宋代,瑶花慢·朱钿宝玦,"
后土之花，天下无二本。方其初开，帅臣以金瓶飞骑，进之天上，间亦分致贵邸。余客辇下，有以一枝已下共缺十八行。
朱钿宝玦，天上飞琼，比人间春别。江南江北曾未见，漫拟梨云梅雪。淮山春晚，问谁识、芳心高洁？消几番、花落花开，老了玉关豪杰！金壶翦送琼枝，看一骑红尘，香度瑶阙。韶华正好，应自喜、初乱长安蜂蝶。杜郎老矣，想旧事、花须能说。记少年，一梦扬州，二十四桥明月。
",花
吴文英,宋代,夜飞鹊·蔡司户席上南花,"
金规印遥汉，庭浪无纹。清雪冷沁花薰。天街曾醉美人畔，凉枝移插乌巾。西风骤惊散，念梭悬愁结，蒂翦离痕。中郎旧恨，寄横竹、吹裂哀云。 空剩露华烟彩，人影断幽坊，深闭千门。浑似飞仙入梦，袜罗微步，流水青苹。轻冰润□，怅今朝、不共清尊。怕云槎来晚，流红信杳，萦断秋魂。
",花
柳宗元,唐代,湘岸移木芙蓉植龙兴精舍,"
有美不自蔽，安能守孤根。盈盈湘西岸，秋至风霜繁。丽影别寒水，浓芳委前轩。芰荷谅难杂，反此生高原。
",花
元好问,金朝,同儿辈赋未开海棠,"
翠叶轻笼豆颗均，胭脂浓抹蜡痕新。殷勤留著花梢露，滴下生红可惜春。
",花
袁枚,清代,秋兰赋,"
　　秋林空兮百草逝，若有香兮林中至。既萧曼以袭裾，复氤氲而绕鼻。虽脉脉兮遥闻，觉熏熏然独异。予心讶焉，是乃芳兰，开非其时，宁不知寒？
　　于焉步兰陔，循兰池，披条数萼，凝目寻之。果然兰言，称某在斯。业经半谢，尚挺全枝。啼露眠以有待，喜采者之来迟。苟不因风而枨触，虽幽人其犹未知。于是舁之萧斋，置之明窗。朝焉与对，夕焉与双。虑其霜厚叶薄，党孤香瘦，风影外逼，寒心内疚。乃复玉几安置，金屏掩覆。虽出入之余闲，必褰帘而三嗅。谁知朵止七花，开竟百日。晚景后凋，含章贞吉。露以冷而未晞，茎以劲而难折；瓣以敛而寿永，香以淡而味逸。商飙为之损威，凉月为之增色。留一穗之灵长，慰半生之萧瑟。
　　予不觉神心布覆，深情容与。析佩表洁，浴汤孤处。倚空谷以流思，静风琴而不语。歌曰：秋雁回空，秋江停波。兰独不然，芬芳弥多。秋兮秋兮，将如兰何！
",花
李纲,宋代,渡海至琼管天宁寺咏阇提花三首,"
深院无人帘幕垂，玉英翠羽灿芳枝。世间颜色难相似，淡月初残未坠时。
冰玉风姿照座骞，炎方相遇且相宽。纻衣缟带平生志，正念幽人尚素冠。
阻涉鲸波寇盗森，中原回首涕沾襟。清愁万斛无消处，赖有幽花慰客心。
",花
刘孝威,南北朝,望隔墙花诗,"
隔墙花半隐，犹见动花枝。当由美人摘，讵止春风吹。
",花
段克己,金朝,满江红·雨后荒园,"
遁庵主人植菊阶下，秋雨既盛，草莱芜没，殆不可见。江空岁晚，霜余草腐，而吾菊始发数花，生意凄然，似诉余以不遇，感而赋之。凶李生湛然归，寄菊轩弟。
雨后荒园，群卉尽、律残无射。疏篱下，此花能保，英英鲜质。盈把足娱陶令意，夕餐谁似三闾洁？到而今、狼藉委苍苔，无人惜。堂上客，须空白。都无语，怀畴昔。恨因循过了，重阳佳节。飒飒凉风吹汝急，汝身孤特应难立。谩临风、三嗅绕芳丛，歌还泣。 
",花
吴文英,宋代,凄凉犯·重台水仙,"
空江浪阔。清尘凝、层层刻碎冰叶。水边照影，华裾曳翠，露搔泪湿。湘烟暮合。□尘袜、凌波半涉。怕临风、□欺瘦骨，护冷素衣叠。樊姊玉奴恨，小钿疏唇，洗妆轻怯。汜人最苦，纷痕深、几重愁靥。花隘香浓，猛熏透、霜绡细摺。倚瑶台，十二金钱晕半掐。
",花
杜甫,唐代,花底,"
紫萼扶千蕊，黄须照万花。忽疑行暮雨，何事入朝霞。恐是潘安县，堪留卫玠车。深知好颜色，莫作委泥沙。
",花
王庭筠,元代,谒金门·双喜鹊,"
双喜鹊，几报归期浑错。尽做旧愁都忘却，新愁何处着？瘦雪一痕墙角，青子已妆残萼。不道枝头无可落，东风犹作恶。
",花
王夫之,明代,玉楼春·白莲,"
娟娟片月涵秋影，低照银塘光不定。绿云冉冉粉初匀，玉露泠泠香自省。荻花风起秋波冷，独拥檀心窥晓镜。他时欲与问归魂，水碧天空清夜永。
",花
欧阳炯,五代,春光好·花滴露,"
花滴露，柳摇烟，艳阳天。雨霁山樱红欲烂，谷莺迁。饮处交飞玉斝，游时倒把金鞭。风飐九衢榆叶动，簇青钱。
",花
杨巨源,唐代,杨花落,"
北斗南回春物老，红英落尽绿尚早。韶风澹荡无所依，偏惜垂杨作春好。此时可怜杨柳花，萦盈艳曳满人家。人家女儿出罗幕，静扫玉庭待花落。宝环纤手捧更飞，翠羽轻裾承不著。历历瑶琴舞态陈，霏红拂黛怜玉人。东园桃李芳已歇，独有杨花娇暮春。
",花
晏几道,宋代,更漏子·出墙花,"
出墙花，当路柳。借问芳心谁有。红解笑，绿能颦。千般恼乱春。 北来人，南去客。朝暮等闲攀折。怜晚芳，惜残阳。情知枉断肠。
",花
黄庶,宋代,探春,"
雪里犹能醉落梅，好营杯具待春来。东风便试新刀尺，万叶千花一手裁。
",花
章孝标,唐代,刘侍中宅盘花紫蔷薇,"
真宰偏饶丽景家，当春盘出带根霞。 从开一朵朝衣色，免踏尘埃看杂花。
",花
史达祖,宋代,解佩令·人行花坞,"
人行花坞。衣沾香雾。有新词、逢春分付。屡欲传情，奈燕子、不曾飞去。倚珠帘、咏郎秀句。 相思一度。秾愁一度。最难忘、遮灯私语。澹月梨花，借梦来、花边廊庑。指春衫、泪曾溅处。
",花
沈周,明代,栀子花诗,"
雪魄冰花凉气清，曲阑深处艳精神。一钩新月风牵影，暗送娇香入画庭。
",花
任翻,唐代,惜花,"
无语与花别，细看枝上红。明年又相见，还恐是愁中。
",花
吴融,唐代,桃花,"
满树和娇烂漫红，万枝丹彩灼春融。 何当结作千年实，将示人间造化工。
",花
纳兰性德,清代,夜合花,"
阶前双夜合，枝叶敷花荣。疏密共晴雨，卷舒因晦明。影随筠箔乱，香杂水沉生。对此能销忿，旋移迎小楹。
",花
王勃,唐代,林塘怀友,"
芳屏画春草，仙杼织朝霞。何如山水路，对面即飞花。
",花
王沂孙,宋代,庆清朝·榴花,"
玉局歌残，金陵句绝，年年负却熏风。西邻窈窕，独怜入户飞红。前度绿阴载酒，枝头色比舞裙同。何须拟，蜡珠作蒂，缃彩成丛。谁在旧家殿阁？自太真仙去，扫地春空。朱幡护取，如今应误花工。颠倒绛英满径，想无车马到山中。西风后，尚余数点，犹胜春浓。
",花
徐再思,元代,阳春曲·赠海棠,"
玉环梦断风流事，银烛歌成富贵词。东风一树玉胭脂，双燕子。曾见正开时。
",花
陈亮,宋代,最高楼·咏梅,"
春乍透，香早暗偷传。深院落，斗清妍。紫檀枝似流苏带，黄金须胜辟寒钿。更朝朝，琼树好，笑当年。花不向沉香亭上看。树不着唐昌宫里玩。衣带水，隔风烟。铅华不御凌波处，蛾眉淡扫至尊前。管如今，浑似了，更堪怜。
",花
吴文英,宋代,风流子·黄钟商芍药,"
金谷已空尘。薰风祝攥舞低鸾翅，绛笼蜜炬，绿映龙盆。窈窕绣窗人睡起，临砌脉无言。慵整堕鬟，怨时迟暮，可怜憔悴，啼雨黄昏。 轻桡移花市，秋娘渡、飞浪溅湿行裙。二十四桥南北，罗荐香分。念碎劈芳心，萦思千缕，赠将幽素，偷翦重云。终待凤池归去，催咏红翻。
",花
俞大猷,明代,咏牡丹,"
闲花眼底千千种，此种人间擅最奇。国色天香人咏尽，丹心独抱更谁知。
",花
