杜甫,唐代,茅屋为秋风所破歌,"
八月秋高风怒号，卷我屋上三重茅。茅飞渡江洒江郊，高者挂罥长林梢，下者飘转沉塘坳。南村群童欺我老无力，忍能对面为盗贼。公然抱茅入竹去，唇焦口燥呼不得，归来倚杖自叹息。俄顷风定云墨色，秋天漠漠向昏黑。布衾多年冷似铁，娇儿恶卧踏里裂。床头屋漏无干处，雨脚如麻未断绝。自经丧乱少睡眠，长夜沾湿何由彻！安得广厦千万间，大庇天下寒士俱欢颜！风雨不动安如山。呜呼！何时眼前突兀见此屋，吾庐独破受冻死亦足！(死亦足 一作：死意足）
",风
李峤,唐代,风,"
解落三秋叶，能开二月花。过江千尺浪，入竹万竿斜。
",风
志南,宋代,绝句·古木阴中系短篷,"
古木阴中系短篷，杖藜扶我过桥东。沾衣欲湿杏花雨，吹面不寒杨柳风。
",风
刘邦,两汉,大风歌,"
大风起兮云飞扬，威加海内兮归故乡，安得猛士兮守四方！
",风
岑参,唐代,走马川行奉送出师西征 / 走马川行奉送封大夫出师西征,"
君不见走马川行雪海边，平沙莽莽黄入天。 轮台九月风夜吼，一川碎石大如斗，随风满地石乱走。 匈奴草黄马正肥，金山西见烟尘飞，汉家大将西出师。 将军金甲夜不脱，半夜军行戈相拨，风头如刀面如割。 马毛带雪汗气蒸，五花连钱旋作冰，幕中草檄砚水凝。 虏骑闻之应胆慑，料知短兵不敢接，车师西门伫献捷。
",风
刘禹锡,唐代,秋风引,"
何处秋风至？萧萧送雁群。朝来入庭树，孤客最先闻。
",风
杜甫,唐代,天末怀李白,"
凉风起天末，君子意如何。鸿雁几时到，江湖秋水多。文章憎命达，魑魅喜人过。应共冤魂语，投诗赠汨罗。
",风
张孝祥,宋代,西江月·阻风山峰下,"
满载一船秋色，平铺十里湖光。波神留我看斜阳，放起鳞鳞细浪。明日风回更好，今宵露宿何妨？水晶宫里奏霓裳，准拟岳阳楼上。
",风
晏殊,宋代,清平乐·金风细细,"
金风细细。叶叶梧桐坠。绿酒初尝人易醉。一枕小窗浓睡。 紫薇朱槿花残。斜阳却照阑干。双燕欲归时节，银屏昨夜微寒。
",风
袁枚,清代,春风,"
春风如贵客，一到便繁华。来扫千山雪，归留万国花。
",风
宋玉,先秦,风赋,"
　　楚襄王游于兰台之宫，宋玉景差侍。有风飒然而至，王乃披襟而当之，曰：“快哉此风！寡人所与庶人共者邪？”宋玉对曰：“此独大王之风耳，庶人安得而共之！” 
　　王曰：“夫风者，天地之气，溥畅而至，不择贵贱高下而加焉。今子独以为寡人之风，岂有说乎？”宋玉对曰：“臣闻于师：枳句来巢，空穴来风。其所托者然，则风气殊焉。” 
　　王曰：“夫风始安生哉？”宋玉对曰：“夫风生于地，起于青苹之末。侵淫溪谷，盛怒于土囊之口。缘太山之阿，舞于松柏之下，飘忽淜滂，激飏熛怒。耾耾雷声，回穴错迕。蹶石伐木，梢杀林莽。至其将衰也，被丽披离，冲孔动楗，眴焕粲烂，离散转移。故其清凉雄风，则飘举升降。乘凌高城，入于深宫。抵华叶而振气，徘徊于桂椒之间，翱翔于激水之上。将击芙蓉之精。猎蕙草，离秦衡，概新夷，被荑杨，回穴冲陵，萧条众芳。然后徜徉中庭，北上玉堂，跻于罗帏，经于洞房，乃得为大王之风也。故其风中人状，直惨凄惏栗，清凉增欷。清清泠泠，愈病析酲，发明耳目，宁体便人。此所谓大王之雄风也。” 
　　王曰：“善哉论事！夫庶人之风，岂可闻乎？”宋玉对曰：“夫庶人之风，塕然起于穷巷之间，堀堁扬尘，勃郁烦冤，冲孔袭门。动沙堁，吹死灰，骇溷浊，扬腐余，邪薄入瓮牖，至于室庐。故其风中人状，直憞溷郁邑，殴温致湿，中心惨怛，生病造热。中唇为胗，得目为篾，啖齰嗽获，死生不卒。此所谓庶人之雌风也。” 
",风
刘攽,宋代,新晴,"
青苔满地初晴后，绿树无人昼梦余。唯有南风旧相识，偷开门户又翻书。
",风
王勃,唐代,咏风,"
肃肃凉风生，加我林壑清。驱烟寻涧户，卷雾出山楹。去来固无迹，动息如有情。日落山水静，为君起松声。(版本一)
肃肃凉景生，加我林壑清。驱烟寻涧户，卷雾出山楹。去来固无迹，动息如有情。日落山水静，为君起松声。(版本二)
",风
刘禹锡,唐代,始闻秋风,"
昔看黄菊与君别，今听玄蝉我却回。五夜飕飗枕前觉，一年颜状镜中来。马思边草拳毛动，雕眄青云睡眼开。天地肃清堪四望，为君扶病上高台。
",风
严武,唐代,军城早秋,"
昨夜秋风入汉关，朔云边月满西山。 更催飞将追骄虏，莫遣沙场匹马还。
",风
游次公,宋代,卜算子·风雨送人来,"
风雨送人来，风雨留人住。草草杯盘话别离，风雨催人去。泪眼不曾晴，眉黛愁还聚。明日相思莫上楼，楼上多风雨。
",风
赵翼,清代,野步,"
峭寒催换木棉裘，倚杖郊原作近游。最是秋风管闲事，红他枫叶白人头。
",风
佚名,先秦,北风,"
北风其凉，雨雪其雱。惠而好我，携手同行。其虚其邪？既亟只且！北风其喈，雨雪其霏。惠而好我，携手同归。其虚其邪？既亟只且！莫赤匪狐，莫黑匪乌。惠而好我，携手同车。其虚其邪？既亟只且！
",风
方岳,宋代,春思,"
春风多可太忙生，长共花边柳外行。与燕作泥蜂酿蜜，才吹小雨又须晴。
",风
李白,唐代,落日忆山中,"
雨后烟景绿，晴天散馀霞。东风随春归，发我枝上花。 花落时欲暮，见此令人嗟。愿游名山去，学道飞丹砂。
",风
刘基,明代,北风行,"
城外萧萧北风起，城上健儿吹落耳。将军玉帐貂鼠衣，手持酒杯看雪飞。
",风
佚名,先秦,南风歌,"
南风之薰兮，可以解吾民之愠兮。南风之时兮，可以阜吾民之财兮。
",风
王安石,宋代,初夏即事,"
石梁茅屋有弯碕，流水溅溅度两陂。(度两陂 一作：度西陂)晴日暖风生麦气，绿阴幽草胜花时。
",风
柳永,宋代,浪淘沙慢·梦觉透窗风一线,"
梦觉透窗风一线，寒灯吹息。那堪酒醒，又闻空阶，夜雨频滴。嗟因循、久作天涯客。负佳人、几许盟言，便忍把、从前欢会，陡顿翻成忧戚。
愁极，再三追思，洞房深处，几度饮散歌阑，香暖鸳鸯被。岂暂时疏散，费伊心力。殢云尤雨，有万般千种，相怜相惜。恰到如今，天长漏永，无端自家疏隔。知何时、却拥秦云态？愿低帏昵枕，轻轻细说与，江乡夜夜，数寒更思忆。
",风
李益,唐代,竹窗闻风寄苗发司空曙,"
微风惊暮坐，临牖思悠哉。开门复动竹，疑是故人来。时滴枝上露，稍沾阶下苔。何当一入幌，为拂绿琴埃。
",风
杜甫,唐代,绝句漫兴九首·其二,"
手种桃李非无主，野老墙低还似家。恰似春风相欺得，夜来吹折数枝花。
",风
陆畅,唐代,惊雪,"
怪得北风急，前庭如月辉。天人宁许巧，剪水作花飞。
",风
白居易,唐代,村居苦寒,"
八年十二月，五日雪纷纷。竹柏皆冻死，况彼无衣民。 回观村闾间，十室八九贫。北风利如剑，布絮不蔽身。 唯烧蒿棘火，愁坐夜待晨。乃知大寒岁，农者尤苦辛。 顾我当此日，草堂深掩门。褐裘覆絁被，坐卧有馀温。 幸免饥冻苦，又无垄亩勤。念彼深可愧，自问是何人。
",风
佚名,先秦,匪风,"
匪风发兮，匪车偈兮。顾瞻周道，中心怛兮。匪风飘兮，匪车嘌兮。顾瞻周道，中心吊兮。谁能亨鱼？溉之釜鬵。谁将西归？怀之好音。
",风
陆游,宋代,十月二十八日风雨大作,"
风怒欲拔木，雨暴欲掀屋。风声翻海涛，雨点堕车轴。拄门那敢开，吹火不得烛。岂惟涨沟溪，势已卷平陆。辛勤蓺宿麦，所望明年熟；一饱正自艰，五穷故相逐。南邻更可念，布被冬未赎；明朝甑复空，母子相持哭。
",风
石孝友,宋代,浪淘沙·好恨这风儿,"
好恨这风儿，催俺分离！船儿吹得去如飞，因甚眉儿吹不展？叵耐风儿！不是这船儿，载起相思？船儿若念我孤恓？载取人人篷底睡，感谢风儿！
",风
王沂孙,宋代,扫花游·秋声,"
商飙乍发，渐淅淅初闻，萧萧还住。顿惊倦旅。背青灯吊影，起吟愁赋。断续无凭，试立荒庭听取。在何许？但落叶满阶，惟有高树。迢递归梦阻。正老耳难禁，病怀凄楚。故山院宇。想边鸿孤唳，砌蛩私语。数点相和，更著芭蕉细雨。避无处。这闲愁，夜深尤苦。
",风
李白,唐代,酬裴侍御对雨感时见赠,"
雨色秋来寒，风严清江爽。孤高绣衣人，潇洒青霞赏。 平生多感激，忠义非外奖。祸连积怨生，事及徂川往。 楚邦有壮士，鄢郢翻扫荡。申包哭秦庭，泣血将安仰。 鞭尸辱已及，堂上罗宿莽。颇似今之人，蟊贼陷忠谠。 渺然一水隔，何由税归鞅。日夕听猿怨，怀贤盈梦想。
",风
韩愈,唐代,洞庭湖阻风赠张十一署·时自阳山徙掾江陵,"
十月阴气盛，北风无时休。苍茫洞庭岸，与子维双舟。 雾雨晦争泄，波涛怒相投。犬鸡断四听，粮绝谁与谋。 相去不容步，险如碍山丘。清谈可以饱，梦想接无由。 男女喧左右，饥啼但啾啾。非怀北归兴，何用胜羁愁。 云外有白日，寒光自悠悠。能令暂开霁，过是吾无求。
",风
温庭筠,唐代,嘲春风,"
春风何处好？别殿饶芳草。苒嫋转鸾旗，萎蕤吹雉葆。扬芳历九门，澹荡入兰荪。争奈白团扇，时时偷主恩。
",风
晏几道,宋代,木兰花·风帘向晓寒成阵,"
风帘向晓寒成阵。来报东风消息近。试从梅蒂紫边寻，更绕柳枝柔处问。 来迟不是春无信。开晚却疑花有恨。又应添得几分愁，二十五弦弹未尽。
",风
