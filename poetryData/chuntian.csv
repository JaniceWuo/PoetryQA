张若虚,唐代,春江花月夜,"
春江潮水连海平，海上明月共潮生。滟滟随波千万里，何处春江无月明！江流宛转绕芳甸，月照花林皆似霰。空里流霜不觉飞，汀上白沙看不见。江天一色无纤尘，皎皎空中孤月轮。江畔何人初见月？江月何年初照人？人生代代无穷已，江月年年望相似。(望相似 一作：只相似)不知江月待何人，但见长江送流水。白云一片去悠悠，青枫浦上不胜愁。谁家今夜扁舟子？何处相思明月楼？可怜楼上月徘徊，应照离人妆镜台。玉户帘中卷不去，捣衣砧上拂还来。此时相望不相闻，愿逐月华流照君。鸿雁长飞光不度，鱼龙潜跃水成文。昨夜闲潭梦落花，可怜春半不还家。江水流春去欲尽，江潭落月复西斜。斜月沉沉藏海雾，碣石潇湘无限路。不知乘月几人归，落月摇情满江树。(落月 一作：落花)
",春天
朱熹,宋代,春日,"
胜日寻芳泗水滨，无边光景一时新。等闲识得东风面，万紫千红总是春。
",春天
白居易,唐代,钱塘湖春行,"
孤山寺北贾亭西，水面初平云脚低。几处早莺争暖树，谁家新燕啄春泥。乱花渐欲迷人眼，浅草才能没马蹄。最爱湖东行不足，绿杨阴里白沙堤。
",春天
杜甫,唐代,春夜喜雨,"
好雨知时节，当春乃发生。随风潜入夜，润物细无声。野径云俱黑，江船火独明。晓看红湿处，花重锦官城。
",春天
贺知章,唐代,咏柳 / 柳枝词,"
碧玉妆成一树高，万条垂下绿丝绦。不知细叶谁裁出，二月春风似剪刀。
",春天
苏轼,宋代,定风波·莫听穿林打叶声,"
三月七日，沙湖道中遇雨，雨具先去，同行皆狼狈，余独不觉。已而遂晴，故作此词。
莫听穿林打叶声，何妨吟啸且徐行。竹杖芒鞋轻胜马，谁怕？一蓑烟雨任平生。料峭春风吹酒醒，微冷，山头斜照却相迎。回首向来萧瑟处，归去，也无风雨也无晴。
",春天
苏轼,宋代,蝶恋花·春景,"
花褪残红青杏小。燕子飞时，绿水人家绕。枝上柳绵吹又少，天涯何处无芳草！墙里秋千墙外道。墙外行人，墙里佳人笑。笑渐不闻声渐悄，多情却被无情恼。
",春天
杜牧,唐代,江南春,"
千里莺啼绿映红，水村山郭酒旗风。南朝四百八十寺，多少楼台烟雨中。
",春天
韩愈,唐代,春雪,"
新年都未有芳华，二月初惊见草芽。 白雪却嫌春色晚，故穿庭树作飞花。
",春天
王维,唐代,鸟鸣涧,"
人闲桂花落，夜静春山空。月出惊山鸟，时鸣春涧中。
",春天
刘方平,唐代,月夜 / 夜月,"
更深月色半人家，北斗阑干南斗斜。 今夜偏知春气暖，虫声新透绿窗纱。
",春天
韩愈,唐代,早春呈水部张十八员外,"
天街小雨润如酥，草色遥看近却无。最是一年春好处，绝胜烟柳满皇都。
",春天
苏轼,宋代,惠崇春江晚景二首 / 惠崇春江晓景二首,"
竹外桃花三两枝，春江水暖鸭先知。蒌蒿满地芦芽短，正是河豚欲上时。
两两归鸿欲破群，依依还似北归人。遥知朔漠多风雪，更待江南半月春。
",春天
高鼎,清代,村居,"
草长莺飞二月天，拂堤杨柳醉春烟。儿童散学归来早，忙趁东风放纸鸢。
",春天
白朴,元代,天净沙·春,"
春山暖日和风，阑干楼阁帘栊，杨柳秋千院中。啼莺舞燕，小桥流水飞红。
",春天
白居易,唐代,忆江南词三首,"
江南好，风景旧曾谙。日出江花红胜火，春来江水绿如蓝。能不忆江南？
江南忆，最忆是杭州。山寺月中寻桂子，郡亭枕上看潮头。何日更重游？
江南忆，其次忆吴宫。吴酒一杯春竹叶，吴娃双舞醉芙蓉。早晚复相逢？
",春天
叶绍翁,宋代,游园不值,"
应怜屐齿印苍苔，小扣柴扉久不开。春色满园关不住，一枝红杏出墙来。
",春天
苏轼,宋代,望江南·超然台作,"
春未老，风细柳斜斜。试上超然台上看，半壕春水一城花。烟雨暗千家。(看 一作：望)寒食后，酒醒却咨嗟。休对故人思故国，且将新火试新茶。诗酒趁年华。
",春天
杜甫,唐代,绝句二首,"
迟日江山丽，春风花草香。泥融飞燕子，沙暖睡鸳鸯。 
江碧鸟逾白，山青花欲燃。今春看又过，何日是归年。
",春天
秦观,宋代,浣溪沙·漠漠轻寒上小楼,"
漠漠轻寒上小楼，晓阴无赖似穷秋。淡烟流水画屏幽。自在飞花轻似梦，无边丝雨细如愁。宝帘闲挂小银钩。
",春天
陆游,宋代,临安春雨初霁,"
世味年来薄似纱，谁令骑马客京华。小楼一夜听春雨，深巷明朝卖杏花。矮纸斜行闲作草，晴窗细乳戏分茶。素衣莫起风尘叹，犹及清明可到家。
",春天
袁宏道,明代,满井游记,"
　　燕地寒，花朝节后，余寒犹厉。冻风时作，作则飞沙走砾。局促一室之内，欲出不得。每冒风驰行，未百步辄返。
　　廿二日天稍和，偕数友出东直，至满井。高柳夹堤，土膏微润，一望空阔，若脱笼之鹄。于时冰皮始解，波色乍明，鳞浪层层，清澈见底，晶晶然如镜之新开而冷光之乍出于匣也。山峦为晴雪所洗，娟然如拭，鲜妍明媚，如倩女之靧面而髻鬟之始掠也。柳条将舒未舒，柔梢披风，麦田浅鬣寸许。游人虽未盛，泉而茗者，罍而歌者，红装而蹇者，亦时时有。风力虽尚劲，然徒步则汗出浃背。凡曝沙之鸟，呷浪之鳞，悠然自得，毛羽鳞鬣之间皆有喜气。始知郊田之外未始无春，而城居者未之知也。
　　夫不能以游堕事而潇然于山石草木之间者，惟此官也。而此地适与余近，余之游将自此始，恶能无纪？己亥之二月也。
",春天
韩愈,唐代,晚春,"
草树知春不久归，百般红紫斗芳菲。(草树 一作：草木)杨花榆荚无才思，惟解漫天作雪飞。
",春天
晏殊,宋代,破阵子·春景,"
燕子来时新社，梨花落后清明。池上碧苔三四点，叶底黄鹂一两声。日长飞絮轻。巧笑东邻女伴，采桑径里逢迎。疑怪昨宵春梦好，元是今朝斗草赢。笑从双脸生。
",春天
贺铸,宋代,青玉案·凌波不过横塘路,"
凌波不过横塘路，但目送、芳尘去。锦瑟华年谁与度？月桥花院，琐窗朱户，只有春知处。飞云冉冉蘅皋暮，彩笔新题断肠句。试问闲情都几许？一川烟草，满城风絮，梅子黄时雨。(版本一)
凌波不过横塘路，但目送、芳尘去。锦瑟华年谁与度？月台花榭，琐窗朱户，只有春知处。碧云冉冉蘅皋暮，彩笔新题断肠句。试问闲愁都几许？一川烟草，满城风絮，梅子黄时雨。(版本二)
",春天
宋祁,宋代,玉楼春·春景,"
东城渐觉风光好。縠皱波纹迎客棹。绿杨烟外晓寒轻，红杏枝头春意闹。浮生长恨欢娱少。肯爱千金轻一笑。为君持酒劝斜阳，且向花间留晚照。
",春天
李煜,五代,清平乐·别来春半,"
别来春半，触目柔肠断。砌下落梅如雪乱，拂了一身还满。(柔肠断 一作：愁肠断)雁来音信无凭，路遥归梦难成。离恨恰如春草，更行更远还生。
",春天
辛弃疾,宋代,摸鱼儿·更能消几番风雨,"
淳熙己亥，自湖北漕移湖南，同官王正之置酒小山亭，为赋。
更能消、几番风雨，匆匆春又归去。惜春长怕花开早，何况落红无数。春且住，见说道、天涯芳草无归路。怨春不语。算只有殷勤，画檐蛛网，尽日惹飞絮。(怕 一作：恨) (无归路 一作：迷归路）长门事，准拟佳期又误。蛾眉曾有人妒。千金纵买相如赋，脉脉此情谁诉？君莫舞，君不见、玉环飞燕皆尘土！闲愁最苦！休去倚危栏，斜阳正在，烟柳断肠处。 
",春天
李白,唐代,春思,"
燕草如碧丝，秦桑低绿枝。当君怀归日，是妾断肠时。 春风不相识，何事入罗帏。
",春天
王昌龄,唐代,闺怨,"
闺中少妇不知愁，春日凝妆上翠楼。忽见陌头杨柳色，悔教夫婿觅封侯。
",春天
秦观,宋代,行香子·树绕村庄,"
树绕村庄，水满陂塘。倚东风，豪兴徜徉。小园几许，收尽春光。有桃花红，李花白，菜花黄。远远围墙，隐隐茅堂。飏青旗，流水桥旁。偶然乘兴，步过东冈。正莺儿啼，燕儿舞，蝶儿忙。
",春天
杜甫,唐代,江畔独步寻花七绝句,"
江上被花恼不彻，无处告诉只颠狂。走觅南邻爱酒伴，经旬出饮独空床。
稠花乱蕊畏江滨，行步欹危实怕春。(畏 一作：裹）诗酒尚堪驱使在，未须料理白头人。
江深竹静两三家，多事红花映白花。报答春光知有处，应须美酒送生涯。
东望少城花满烟，百花高楼更可怜。谁能载酒开金盏，唤取佳人舞绣筵。
黄师塔前江水东，春光懒困倚微风。桃花一簇开无主，可爱深红爱浅红？
黄四娘家花满蹊，千朵万朵压枝低。留连戏蝶时时舞，自在娇莺恰恰啼。
不是爱花即欲死，只恐花尽老相催。繁枝容易纷纷落，嫩蕊商量细细开。
",春天
黄庭坚,宋代,清平乐·春归何处,"
春归何处？寂寞无行路。若有人知春去处，唤取归来同住。 春无踪迹谁知？除非问取黄鹂。百啭无人能解，因风飞过蔷薇。
",春天
晏殊,宋代,玉楼春·春恨,"
绿杨芳草长亭路，年少抛人容易去。楼头残梦五更钟，花底离愁三月雨。(离愁 一作：离情)无情不似多情苦，一寸还成千万缕。天涯地角有穷时，只有相思无尽处。
",春天
程颢,宋代,春日偶成,"
云淡风轻近午天，傍花随柳过前川。时人不识余心乐，将谓偷闲学少年。
",春天
李煜,五代,虞美人·风回小院庭芜绿,"
风回小院庭芜绿，柳眼春相续。凭阑半日独无言，依旧竹声新月似当年。笙歌未散尊罍在，池面冰初解。烛明香暗画堂深，满鬓青霜残雪思难任。
",春天
张先,宋代,天仙子·水调数声持酒听,"
水调数声持酒听，午醉醒来愁未醒。送春春去几时回？临晚镜，伤流景，往事后期空记省。沙上并禽池上暝，云破月来花弄影。重重帘幕密遮灯，风不定，人初静，明日落红应满径。
",春天
张先,宋代,千秋岁·数声鶗鴂,"
数声鶗鴂，又报芳菲歇。惜春更把残红折。雨轻风色暴，梅子青时节。永丰柳，无人尽日花飞雪。莫把幺弦拨，怨极弦能说。天不老，情难绝。心似双丝网，中有千千结。夜过也，东窗未白凝残月。(凝残月 一作：孤灯灭)
",春天
李清照,宋代,蝶恋花·暖雨晴风初破冻,"
暖雨晴风初破冻，柳眼梅腮，已觉春心动。酒意诗情谁与共？泪融残粉花钿重。乍试夹衫金缕缝，山枕斜欹，枕损钗头凤。独抱浓愁无好梦，夜阑犹剪灯花弄。
",春天
杨巨源,唐代,城东早春,"
诗家清景在新春，绿柳才黄半未匀。 若待上林花似锦，出门俱是看花人。
",春天
杜甫,唐代,绝句,"
迟日江山丽，春风花草香。泥融飞燕子，沙暖睡鸳鸯。
",春天
韩愈,唐代,早春呈水部张十八员外二首,"
天街小雨润如酥，草色遥看近却无。最是一年春好处，绝胜烟柳满皇都。
莫道官忙身老大，即无年少逐春心。凭君先到江头看，柳色如今深未深。
",春天
张维屏,清代,新雷,"
造物无言却有情，每于寒尽觉春生。千红万紫安排著，只待新雷第一声。
",春天
戴叔伦,唐代,兰溪棹歌,"
凉月如眉挂柳湾，越中山色镜中看。兰溪三日桃花雨，半夜鲤鱼来上滩。
",春天
白居易,唐代,南湖早春,"
风回云断雨初晴，返照湖边暖复明。乱点碎红山杏发，平铺新绿水蘋生。翅低白雁飞仍重，舌涩黄鹂语未成。不道江南春不好，年年衰病减心情。
",春天
冯延巳,五代,鹊踏枝·六曲阑干偎碧树,"
六曲阑干偎碧树，杨柳风轻，展尽黄金缕。谁把钿筝移玉柱，穿帘海燕双飞去。满眼游丝兼落絮，红杏开时，一霎清明雨。浓睡觉来莺乱语，惊残好梦无寻处。
",春天
苏轼,宋代,惠崇春江晚景,"
竹外桃花三两枝，春江水暖鸭先知。蒌蒿满地芦芽短，正是河豚欲上时。
",春天
杜审言,唐代,和晋陵陆丞早春游望,"
独有宦游人，偏惊物候新。云霞出海曙，梅柳渡江春。淑气催黄鸟，晴光转绿蘋。忽闻歌古调，归思欲沾巾。
",春天
曾巩,宋代,咏柳,"
乱条犹未变初黄，倚得东风势便狂。解把飞花蒙日月，不知天地有清霜。
",春天
李清照,宋代,减字木兰花·卖花担上,"
卖花担上。买得一枝春欲放。泪染轻匀。犹带彤霞晓露痕。 怕郎猜道。奴面不如花面好。云鬓斜簪。徒要教郎比并看。
",春天
王驾,唐代,雨晴,"
雨前初见花间蕊，雨后兼无叶里花。蛱蝶飞来过墙去，却疑春色在邻家。(版本一) 
雨前初见花间蕊，雨后全无叶底花。蜂蝶纷纷过墙去，却疑春色在邻家。(版本二)
",春天
戴叔伦,唐代,苏溪亭,"
苏溪亭上草漫漫，谁倚东风十二阑。燕子不归春事晚，一汀烟雨杏花寒。
",春天
谢灵运,南北朝,登池上楼,"
潜虬媚幽姿，飞鸿响远音。 薄霄愧云浮，栖川怍渊沉。进德智所拙，退耕力不任。徇禄反穷海，卧疴对空林。衾枕昧节候，褰开暂窥临。倾耳聆波澜，举目眺岖嵚。初景革绪风，新阳改故阴。池塘生春草，园柳变鸣禽。祁祁伤豳歌，萋萋感楚吟。索居易永久，离群难处心。持操岂独古，无闷征在今。
",春天
谢朓,南北朝,王孙游,"
绿草蔓如丝，杂树红英发。无论君不归，君归芳已歇。
",春天
刘禹锡,唐代,和乐天春词,"
新妆宜面下朱楼，深锁春光一院愁。 行到中庭数花朵，蜻蜓飞上玉搔头。
",春天
张旭,唐代,山中留客 / 山行留客,"
山光物态弄春晖，莫为轻阴便拟归。纵使晴明无雨色，入云深处亦沾衣。
",春天
王令,宋代,送春 / 春晚,"
三月残花落更开，小檐日日燕飞来。子规夜半犹啼血，不信东风唤不回。
",春天
李璟,五代,摊破浣溪沙·手卷真珠上玉钩,"
手卷真珠上玉钩，依前春恨锁重楼。风里落花谁是主？思悠悠。青鸟不传云外信，丁香空结雨中愁。回首绿波三楚暮，接天流。
",春天
王雱,宋代,眼儿媚·杨柳丝丝弄轻柔,"
杨柳丝丝弄轻柔，烟缕织成愁。海棠未雨，梨花先雪，一半春休。而今往事难重省，归梦绕秦楼。相思只在，丁香枝上，豆蔻梢头。
",春天
苏舜钦,宋代,淮中晚泊犊头,"
春阴垂野草青青，时有幽花一树明。晚泊孤舟古祠下，满川风雨看潮生。
",春天
秦观,宋代,如梦令·莺嘴啄花红溜,"
莺嘴啄花红溜，燕尾点波绿皱。指冷玉笙寒，吹彻小梅春透。依旧，依旧，人与绿杨俱瘦。
",春天
苏轼,宋代,江神子·恨别,"
天涯流落思无穷！既相逢，却匆匆。携手佳人，和泪折残红。为问东风余几许？春纵在，与谁同！隋堤三月水溶溶。背归鸿，去吴中。回首彭城，清泗与淮通。欲寄相思千点泪，流不到，楚江东。(欲寄 一作：寄我)
",春天
苏轼,宋代,减字木兰花·莺初解语,"
莺初解语，最是一年春好处。微雨如酥，草色遥看近却无。休辞醉倒，花不看开人易老。莫待春回，颠倒红英间绿苔。
",春天
杜甫,唐代,水槛遣心二首,"
去郭轩楹敞，无村眺望赊。澄江平少岸，幽树晚多花。细雨鱼儿出，微风燕子斜。城中十万户，此地两三家。
蜀天常夜雨，江槛已朝晴。叶润林塘密，衣干枕席清。不堪祗老病，何得尚浮名。浅把涓涓酒，深凭送此生。
",春天
杨万里,宋代,桑茶坑道中,"
晴明风日雨干时，草满花堤水满溪。童子柳阴眠正着，一牛吃过柳阴西。
",春天
武元衡,唐代,春兴,"
杨柳阴阴细雨晴，残花落尽见流莺。春风一夜吹乡梦，又逐春风到洛城。(乡 一作：香)
",春天
朱淑真,宋代,蝶恋花·送春,"
楼外垂杨千万缕。欲系青春，少住春还去。犹自风前飘柳絮。随春且看归何处。 绿满山川闻杜宇。便做无情，莫也愁人苦。把酒送春春不语。黄昏却下潇潇雨。
",春天
白居易,唐代,春题湖上,"
湖上春来似画图，乱峰围绕水平铺。松排山面千重翠，月点波心一颗珠。碧毯线头抽早稻，青罗裙带展新蒲。未能抛得杭州去，一半勾留是此湖。
",春天
秦观,宋代,好事近·梦中作,"
春路雨添花，花动一山春色。行到小溪深处，有黄鹂千百。 飞云当面化龙蛇，夭矫转空碧。醉卧古藤阴下，了不知南北。
",春天
杜牧,唐代,叹花 / 怅诗,"
自是寻春去校迟，不须惆怅怨芳时。 狂风落尽深红色，绿叶成阴子满枝。
",春天
欧阳修,宋代,浣溪沙·堤上游人逐画船,"
堤上游人逐画船，拍堤春水四垂天。绿杨楼外出秋千。白发戴花君莫笑，六幺催拍盏频传。人生何处似尊前！
",春天
黄孝迈,宋代,湘春夜月·近清明,"
近清明。翠禽枝上消魂。可惜一片清歌，都付与黄昏。欲共柳花低诉，怕柳花轻薄，不解伤春。念楚乡旅宿，柔情别绪，谁与温存。 空樽夜泣，青山不语，残月当门。翠玉楼前，惟是有、一波湘水，摇荡湘云。天长梦短，问甚时、重见桃根。这次第，算人间没个并刀，剪断心上愁痕。
",春天
刘昚虚,唐代,阙题,"
道由白云尽，春与青溪长。时有落花至，远随流水香。闲门向山路，深柳读书堂。幽映每白日，清辉照衣裳。
",春天
冯延巳,五代,清平乐·雨晴烟晚,"
雨晴烟晚。绿水新池满。双燕飞来垂柳院，小阁画帘高卷。黄昏独倚朱阑。西南新月眉弯。砌下落花风起，罗衣特地春寒。 
",春天
丘逢甲,清代,春愁,"
春愁难遣强看山，往事惊心泪欲潸。四百万人同一哭，去年今日割台湾。
",春天
晏殊,宋代,踏莎行·小径红稀,"
小径红稀，芳郊绿遍。高台树色阴阴见。春风不解禁杨花，蒙蒙乱扑行人面。(蒙 通：濛)翠叶藏莺，朱帘隔燕。炉香静逐游丝转。一场愁梦酒醒时，斜阳却照深深院。
",春天
李白,唐代,子夜吴歌·春歌,"
秦地罗敷女，采桑绿水边。素手青条上，红妆白日鲜。蚕饥妾欲去，五马莫留连。
",春天
白居易,唐代,春风,"
春风先发苑中梅，樱杏桃梨次第开。 荠花榆荚深村里，亦道春风为我来。 
",春天
秦观,宋代,望海潮·洛阳怀古,"
梅英疏淡，冰澌溶泄，东风暗换年华。金谷俊游，铜驼巷陌，新晴细履平沙。长记误随车。正絮翻蝶舞，芳思交加。柳下桃蹊，乱分春色到人家。西园夜饮鸣笳。有华灯碍月，飞盖妨花。兰苑未空，行人渐老，重来是事堪嗟。烟暝酒旗斜。但倚楼极目，时见栖鸦。无奈归心，暗随流水到天涯。
",春天
袁枚,清代,春风,"
春风如贵客，一到便繁华。来扫千山雪，归留万国花。
",春天
万俟咏,宋代,三台·清明应制,"
见梨花初带夜月，海棠半含朝雨。内苑春、不禁过青门，御沟涨、潜通南浦。东风静、细柳垂金缕。望凤阙、非烟非雾。好时代、朝野多欢，遍九陌、太平箫鼓。 乍莺儿百啭断续，燕子飞来飞去。近绿水、台榭映秋千，斗草聚、双双游女。饧香更、酒冷踏青路。会暗识、夭桃朱户。向晚骤、宝马雕鞍，醉襟惹、乱花飞絮。 正轻寒轻暖漏永，半阴半晴云暮。禁火天、已是试新妆，岁华到、三分佳处。清明看、汉宫传蜡炬。散翠烟、飞入槐府。敛兵卫、阊阖门开，住传宣、又还休务。
",春天
李清照,宋代,临江仙·庭院深深深几许,"
欧阳公作《蝶恋花》，有“深深深几许”之句，予酷爱之。用其语作“庭院深深”数阕，其声即旧《临江仙》也。
庭院深深深几许？云窗雾阁常扃。柳梢梅萼渐分明。春归秣陵树，人老建康城。感月吟风多少事，如今老去无成。谁怜憔悴更凋零。试灯无意思，踏雪没心情。(试灯无意思，踏雪没心情 一作：灯花空结蕊，离别共伤情)
",春天
于良史,唐代,春山夜月,"
春山多胜事，赏玩夜忘归。掬水月在手，弄花香满衣。兴来无远近，欲去惜芳菲。南望鸣钟处，楼台深翠微。
",春天
元稹,唐代,桃花,"
桃花浅深处，似匀深浅妆。春风助肠断，吹落白衣裳。
",春天
张先,宋代,青门引·春思,"
乍暖还轻冷。风雨晚来方定。庭轩寂寞近清明，残花中酒，又是去年病。 楼头画角风吹醒。入夜重门静。那堪更被明月，隔墙送过秋千影。
",春天
张敬忠,唐代,边词,"
五原春色旧来迟，二月垂杨未挂丝。 (旧来迟 一作：归来迟)即今河畔冰开日，正是长安花落时。
",春天
张栻,宋代,立春偶成,"
律回岁晚冰霜少，春到人间草木知。便觉眼前生意满，东风吹水绿参差。
",春天
岑参,唐代,山房春事二首,"
风恬日暖荡春光，戏蝶游蜂乱入房。数枝门柳低衣桁，一片山花落笔床。
梁园日暮乱飞鸦，极目萧条三两家。庭树不知人去尽，春来还发旧时花。
",春天
晏几道,宋代,鹧鸪天·十里楼台倚翠微,"
十里楼台倚翠微。百花深处杜鹃啼。殷勤自与行人语，不似流莺取次飞。 惊梦觉，弄晴时。声声只道不如归。天涯岂是无归意，争奈归期未可期。
",春天
秦观,宋代,江城子·清明天气醉游郎,"
清明天气醉游郎。莺儿狂。燕儿狂。翠盖红缨，道上往来忙。记得相逢垂柳下，雕玉珮，缕金裳。 春光还是旧春光。桃花香。李花香。浅白深红，一一斗新妆。惆怅惜花人不见，歌一阕，泪千行。
",春天
黄庭坚,宋代,菩萨蛮·半烟半雨溪桥畔,"
半烟半雨溪桥畔，渔翁醉着无人唤。疏懒意何长，春风花草香。江山如有待，此意陶潜解。问我去何之，君行到自知。
",春天
刘攽,宋代,雨后池上,"
一雨池塘水面平，淡磨明镜照檐楹。东风忽起垂杨舞，更作荷心万点声。
",春天
李华,唐代,春行即兴,"
宜阳城下草萋萋，涧水东流复向西。 芳树无人花自落，春山一路鸟空啼。 
",春天
李商隐,唐代,天涯,"
春日在天涯，天涯日又斜。莺啼如有泪，为湿最高花。
",春天
冯延巳,五代,醉花间·晴雪小园春未到,"
晴雪小园春未到，池边梅自早。高树鹊衔巢，斜月明寒草。山川风景好，自古金陵道，少年看却老。相逢莫厌醉金杯，别离多，欢会少。
",春天
孟浩然,唐代,春中喜王九相寻 / 晚春,"
二月湖水清，家家春鸟鸣。林花扫更落，径草踏还生。 酒伴来相命，开尊共解酲。当杯已入手，歌妓莫停声。
",春天
苏轼,宋代,浣溪沙·雪颔霜髯不自惊,"
伽花彩甚奇，谓有初春之兴。因作二首，寄袁公济
雪颔霜髯不自惊。更将翦彩发春荣。羞颜未醉已先赪。 莫唱黄鸡并白发，且呼张丈唤殷兄。有人归去欲卿卿。
",春天
唐彦谦,唐代,春草,"
天北天南绕路边，托根无处不延绵。萋萋总是无情物，吹绿东风又一年。
",春天
杜荀鹤,唐代,春宫怨,"
早被婵娟误，欲妆临镜慵。承恩不在貌，教妾若为容。 风暖鸟声碎，日高花影重。年年越溪女，相忆采芙蓉。
",春天
钱惟演,宋代,玉楼春·城上风光莺语乱,"
城上风光莺语乱，城下烟波春拍岸。绿杨芳草几时休，泪眼愁肠先已断。情怀渐觉成衰晚，鸾镜朱颜惊暗换。昔年多病厌芳尊，今日芳尊惟恐浅。(渐觉 一作：渐变；鸾镜 一作:鸾鉴)
",春天
梅尧臣,宋代,苏幕遮·草,"
露堤平，烟墅杳。乱碧萋萋，雨后江天晓。独有庾郎年最少。窣地春袍，嫩色宜相照。接长亭，迷远道。堪怨王孙，不记归期早。落尽梨花春又了。满地残阳，翠色和烟老。
",春天
苏轼,宋代,新城道中二首,"
东风知我欲山行，吹断檐间积雨声。岭上晴云披絮帽，树头初日挂铜钲。野桃含笑竹篱短，溪柳自摇沙水清。西崦人家应最乐，煮芹烧笋饷春耕。
身世悠悠我此行，溪边委辔听溪声。散材畏见搜林斧，疲马思闻卷旆钲。细雨足时茶户喜，乱山深处长官清。人间岐路知多少，试向桑田问耦耕。
",春天
杨慎,明代,出郊,"
高田如楼梯，平田如棋局。白鹭忽飞来，点破秧针绿。
",春天
朱服,宋代,渔家傲·小雨纤纤风细细,"
小雨纤纤风细细，万家杨柳青烟里。恋树湿花飞不起，愁无比，和春付与东流水。九十光阴能有几？金龟解尽留无计。寄语东阳沽酒市，拚一醉，而今乐事他年泪。
",春天
晏几道,宋代,更漏子·柳丝长,"
柳丝长，桃叶小。深院断无人到。红日淡，绿烟晴。流莺三两声。雪香浓，檀晕少。枕上卧枝花好。春思重，晓妆迟。寻思残梦时。
",春天
刘禹锡,唐代,忆江南·春去也,"
春去也，多谢洛城人。弱柳从风疑举袂，丛兰裛露似沾巾。独坐亦含嚬。春去也，共惜艳阳年。犹有桃花流水上，无辞竹叶醉尊前。惟待见青天。
",春天
苏轼,宋代,蝶恋花·京口得乡书,"
雨后春容清更丽。只有离人，幽恨终难洗。北固山前三面水。碧琼梳拥青螺髻。一纸乡书来万里。问我何年，真个成归计。回首送春拚一醉。东风吹破千行泪。
",春天
李商隐,唐代,春日寄怀,"
世间荣落重逡巡，我独丘园坐四春。纵使有花兼有月，可堪无酒又无人。青袍似草年年定，白发如丝日日新。欲逐风波千万里，未知何路到龙津。
",春天
韩愈,唐代,晚春二首·其二,"
谁收春色将归去，慢绿妖红半不存。榆荚只能随柳絮，等闲撩乱走空园。
",春天
王勃,唐代,落花落,"
落花落，落花纷漠漠。绿叶青跗映丹萼，与君裴回上金阁。影拂妆阶玳瑁筵，香飘舞馆茱萸幕。落花飞，燎乱入中帷。落花春正满，春人归不归。落花度，氛氲绕高树。落花春已繁，春人春不顾。绮阁青台静且闲，罗袂红巾复往还。盛年不再得，高枝难重攀。试复旦游落花里，暮宿落花间。与君落花院，台上起双鬟。
",春天
崔涂,唐代,春夕 / 春夕旅怀,"
水流花谢两无情，送尽东风过楚城。胡蝶梦中家万里，子规枝上月三更。故园书动经年绝，华发春唯满镜生。自是不归归便得，五湖烟景有谁争。
",春天
贾至,唐代,春思二首·其一,"
草色青青柳色黄，桃花历乱李花香。东风不为吹愁去，春日偏能惹恨长。
",春天
欧阳修,宋代,春日西湖寄谢法曹歌,"
西湖春色归， 春水绿于染。群芳烂不收， 东风落如糁。参军春思乱如云， 白发题诗愁送春。遥知湖上一樽酒， 能忆天涯万里人。万里思春尚有情， 忽逢春至客心惊。雪消门外千山绿， 花发江边二月晴。少年把酒逢春色， 今日逢春头已白。异乡物态与人殊， 惟有东风旧相识。
",春天
晏殊,宋代,诉衷情·东风杨柳欲青青,"
东风杨柳欲青青。烟淡雨初晴。恼他香阁浓睡，撩乱有啼莺。眉叶细，舞腰轻。宿妆成。一春芳意，三月和风，牵系人情。
",春天
苏轼,宋代,减字木兰花·立春,"
春牛春杖，无限春风来海上。便丐春工，染得桃红似肉红。春幡春胜，一阵春风吹酒醒。不似天涯，卷起杨花似雪花。
",春天
曹雪芹,清代,杏帘在望,"
杏帘招客饮，在望有山庄。菱荇鹅儿水，桑榆燕子梁。一畦春韭绿，十里稻花香。盛世无饥馁，何须耕织忙。
",春天
张惠言,清代,相见欢·年年负却花期,"
年年负却花期！过春时，只合安排愁绪送春归。梅花雪，梨花月，总相思。自是春来不觉去偏知。
",春天
储光羲,唐代,钓鱼湾,"
垂钓绿湾春，春深杏花乱。潭清疑水浅，荷动知鱼散。日暮待情人，维舟绿杨岸。
",春天
杜审言,唐代,渡湘江,"
迟日园林悲昔游，今春花鸟作边愁。独怜京国人南窜，不似湘江水北流。
",春天
晏殊,宋代,木兰花·池塘水绿风微暖,"
池塘水绿风微暖，记得玉真初见面。重头歌韵响琤琮，入破舞腰红乱旋。玉钩阑下香阶畔，醉后不知斜日晚。当时共我赏花人，点检如今无一半。
",春天
冯延巳,五代,采桑子·花前失却游春侣,"
花前失却游春侣，独自寻芳。满目悲凉。纵有笙歌亦断肠。林间戏蝶帘间燕，各自双双。忍更思量，绿树青苔半夕阳。
",春天
王维,唐代,春中田园作,"
屋上春鸠鸣，村边杏花白。持斧伐远扬，荷锄觇泉脉。 归燕识故巢，旧人看新历。临觞忽不御，惆怅远行客。
",春天
关汉卿,元代,大德歌·春,"
子规啼，不如归，道是春归人未归。几日添憔悴，虚飘飘柳絮飞。一春鱼雁无消息，则见双燕斗衔泥。
",春天
王守仁,明代,春晴,"
林下春晴风渐和，高崖残雪已无多。游丝冉冉花枝静，青壁迢迢白鸟过。忽向山中怀旧侣，几从洞口梦烟萝。客衣尘土终须换，好与湖边长芰荷。
",春天
欧阳修,宋代,采桑子·画船载酒西湖好,"
画船载酒西湖好，急管繁弦，玉盏催传，稳泛平波任醉眠。行云却在行舟下，空水澄鲜，俯仰留连，疑是湖中别有天。
",春天
白居易,唐代,春词,"
低花树映小妆楼，春入眉心两点愁。 斜倚栏干背鹦鹉，思量何事不回头。
",春天
朱彝尊,清代,忆少年·飞花时节,"
飞花时节，垂杨巷陌，东风庭院。重帘尚如昔，但窥帘人远。叶底歌莺梁上燕，一声声伴人幽怨。相思了无益，悔当初相见。
",春天
苏轼,宋代,点绛唇·红杏飘香,"
红杏飘香，柳含烟翠拖轻缕。水边朱户。尽卷黄昏雨。烛影摇风，一枕伤春绪。归不去。凤楼何处。芳草迷归路。
",春天
白居易,唐代,杭州春望,"
望海楼明照曙霞，护江堤白踏晴沙。涛声夜入伍员庙，柳色春藏苏小家。红袖织绫夸柿蒂，青旗沽酒趁梨花。谁开湖寺西南路，草绿裙腰一道斜。
",春天
苏轼,宋代,减字木兰花·春月,"
二月十五夜，与赵德麟小酌聚星堂
春庭月午，摇荡香醪光欲舞。步转回廊，半落梅花婉娩香。轻云薄雾，总是少年行乐处。不似秋光，只与离人照断肠。
",春天
秦观,宋代,三月晦日偶题,"
节物相催各自新，痴心儿女挽留春。芳菲歇去何须恨，夏木阴阴正可人。
",春天
李白,唐代,折杨柳,"
垂杨拂绿水，摇艳东风年。花明玉关雪，叶暖金窗烟。美人结长想，对此心凄然。攀条折春色，远寄龙庭前。
",春天
温庭筠,唐代,惜春词,"
百舌问花花不语，低回似恨横塘雨。蜂争粉蕊蝶分香，不似垂杨惜金缕。愿君留得长妖韶，莫逐东风还荡摇。秦女含颦向烟月，愁红带露空迢迢。
",春天
张籍,唐代,春别曲,"
长江春水绿堪染，莲叶出水大如钱。 江头橘树君自种，那不长系木兰船。
",春天
皇甫冉,唐代,春思,"
莺啼燕语报新年，马邑龙堆路几千。家住层城临汉苑，心随明月到胡天。(层城 一作：秦城)机中锦字论长恨，楼上花枝笑独眠。为问元戎窦车骑，何时返旆勒燕然。
",春天
赵令畤,宋代,清平乐·春风依旧,"
春风依旧，著意隋堤柳。搓得鹅儿黄欲就，天气清明时候。去年紫陌青门，今宵雨魄云魂。断送一生憔悴，只消几个黄昏？
",春天
李清照,宋代,小重山·春到长门春草青,"
春到长门春草青，江梅些子破，未开匀。碧云笼碾玉成尘，留晓梦，惊破一瓯春。花影压重门，疏帘铺淡月，好黄昏。二年三度负东君，归来也，著意过今春。
",春天
纳兰性德,清代,采桑子·冷香萦遍红桥梦,"
冷香萦遍红桥梦，梦觉城笳。月上桃花，雨歇春寒燕子家。箜篌别后谁能鼓，肠断天涯。暗损韶华，一缕茶烟透碧纱。
",春天
柳宗元,唐代,柳州二月榕叶落尽偶题,"
宦情羁思共凄凄，春半如秋意转迷。山城过雨百花尽，榕叶满庭莺乱啼。
",春天
欧阳修,宋代,青玉案·一年春事都来几,"
一年春事都来几，早过了、三之二。绿暗红嫣浑可事。绿杨庭院，暖风帘幕，有个人憔悴。买花载酒长安市，又争似、家山见桃李。不枉东风吹客泪。相思难表，梦魂无据，惟有归来是。
",春天
朱淑真,宋代,江城子·赏春,"
斜风细雨作春寒，对尊前，忆前欢。曾把梨花，寂寞泪阑干。芳草断烟南浦路，和别泪，看青山。昨宵结得梦夤缘，水云间，悄无言。争奈醒来，愁恨又依然。展转衾裯空懊恼，天易见，见伊难。
",春天
朱淑真,宋代,谒金门·春半,"
春已半。触目此情无限。十二阑干闲倚遍。愁来天不管。 好是风和日暖。输与莺莺燕燕。满院落花帘不卷。断肠芳草远。
",春天
赵令畤,宋代,蝶恋花·欲减罗衣寒未去,"
欲减罗衣寒未去，不卷珠帘，人在深深处。红杏枝头花几许？啼痕止恨清明雨。尽日沉烟香一缕，宿酒醒迟，恼破春情绪。飞燕又将归信误，小屏风上西江路。
",春天
佚名,南北朝,子夜四时歌·春林花多媚,"
春林花多媚，春鸟意多哀。春风复多情，吹我罗裳开。
",春天
杜甫,唐代,春远 / 春运,"
肃肃花絮晚，菲菲红素轻。日长唯鸟雀，春远独柴荆。 数有关中乱，何曾剑外清。故乡归不得，地入亚夫营。
",春天
王维,唐代,戏题盘石,"
可怜盘石临泉水，复有垂杨拂酒杯。若道春风不解意，何因吹送落花来。
",春天
王勃,唐代,羁春,"
客心千里倦，春事一朝归。还伤北园里，重见落花飞。
",春天
杜甫,唐代,曲江对雨,"
城上春云覆苑墙，江亭晚色静年芳。林花著雨燕脂落，水荇牵风翠带长。龙武新军深驻辇，芙蓉别殿谩焚香。何时诏此金钱会，暂醉佳人锦瑟旁。
",春天
晏几道,宋代,浪淘沙·小绿间长红,"
小绿间长红，露蕊烟丛。花开花落昔年同。惟恨花前携手处，往事成空。山远水重重，一笑难逢。已拚长在别离中。霜鬓知他从此去，几度春风。
",春天
刘方平,唐代,代春怨,"
朝日残莺伴妾啼，开帘只见草萋萋。 庭前时有东风入，杨柳千条尽向西。 
",春天
张子容,唐代,春江花月夜二首,"
林花发岸口，气色动江新。此夜江中月，流光花上春。 分明石潭里，宜照浣纱人。 
交甫怜瑶珮，仙妃难重期。沉沉绿江晚，惆怅碧云姿。 初逢花上月，言是弄珠时。 
",春天
黄庭坚,宋代,次元明韵寄子由,"
半世交亲随逝水，几人图画入凌烟？春风春雨花经眼，江北江南水拍天。欲解铜章行问道，定知石友许忘年。脊令各有思归恨，日月相催雪满颠。
",春天
晏几道,宋代,玉楼春·东风又作无情计,"
东风又作无情计，艳粉娇红吹满地。碧楼帘影不遮愁，还似去年今日意。谁知错管春残事，到处登临曾费泪。此时金盏直须深，看尽落花能几醉！
",春天
李白,唐代,早春寄王汉阳,"
闻道春还未相识，走傍寒梅访消息。昨夜东风入武阳，陌头杨柳黄金色。碧水浩浩云茫茫，美人不来空断肠。预拂青山一片石，与君连日醉壶觞。
",春天
李弥逊,宋代,春日即事 / 次韵春日即事,"
小雨丝丝欲网春，落花狼藉近黄昏。车尘不到张罗地，宿鸟声中自掩门。
",春天
方岳,宋代,春思,"
春风多可太忙生，长共花边柳外行。与燕作泥蜂酿蜜，才吹小雨又须晴。
",春天
贾至,唐代,早朝大明宫呈两省僚友,"
银烛朝天紫陌长，禁城春色晓苍苍。千条弱柳垂青琐，百啭流莺满建章。剑佩声随玉墀步，衣冠身惹御炉香。共沐恩波凤池上，朝朝染翰侍君王。
",春天
李白,唐代,落日忆山中,"
雨后烟景绿，晴天散馀霞。东风随春归，发我枝上花。 花落时欲暮，见此令人嗟。愿游名山去，学道飞丹砂。
",春天
叶梦得,宋代,虞美人·雨后同干誉才卿置酒来禽花下作,"
落花已作风前舞。又送黄昏雨。晓来庭院半残红。惟有游丝千丈、罥晴空。 殷勤花下同携手。更尽杯中酒。美人不用敛蛾眉。我亦多情无奈、酒阑时。
",春天
徐凝,唐代,春雨,"
花时闷见联绵雨，云入人家水毁堤。 昨日春风源上路，可怜红锦枉抛泥。
",春天
梁曾,元代,木兰花慢·西湖送春,"
问花花不语，为谁落，为谁开。算春色三分，半随流水，半入尘埃。人生能几欢笑，但相逢、尊酒莫相催。千古幕天席地，一春翠绕珠围。彩云回首暗高台。烟树渺吟怀。拚一醉留春，留春不住，醉里春归。西楼半帘斜日，怪衔春、燕子却飞来。一枕青楼好梦，又教风雨惊回。
",春天
曾允元,宋代,点绛唇·一夜东风,"
一夜东风，枕边吹散愁多少。数声啼鸟。梦转纱窗晓。 来是春初，去是春将老。长亭道。一般芳草。只有归时好。
",春天
佚名,宋代,一剪梅·漠漠春阴酒半酣,"
漠漠春阴酒半酣。风透春衫，雨透春衫。人家蚕事欲眠三。桑满筐篮，柘满筐篮。先自离怀百不堪。樯燕呢喃，梁燕呢喃。篝灯强把锦书看。人在江南，心在江南。
",春天
李煜,五代,阮郎归·呈郑王十二弟,"
东风吹水日衔山，春来长是闲。落花狼藉酒阑珊，笙歌醉梦间。佩声悄，晚妆残，凭谁整翠鬟？留连光景惜朱颜，黄昏独倚阑。
",春天
黄庭坚,宋代,诉衷情·小桃灼灼柳鬖鬖,"
小桃灼灼柳鬖鬖，春色满江南。雨晴风暖烟淡，天气正醺酣。山泼黛，水挼蓝，翠相搀。歌楼酒旆，故故招人，权典青衫。
",春天
刘长卿,唐代,春草宫怀古,"
君王不可见，芳草旧宫春。犹带罗裙色，青青向楚人。
",春天
李清照,宋代,菩萨蛮·归鸿声断残云碧,"
归鸿声断残云碧。背窗雪落炉烟直。烛底凤钗明。钗头人胜轻。 角声催晓漏。曙色回牛斗。春意看花难。西风留旧寒。
",春天
李之仪,宋代,谢池春·残寒销尽,"
残寒销尽，疏雨过，清明后。花径敛余红，风沼萦新皱。乳燕穿庭户，飞絮沾襟袖。正佳时，仍晚昼。著人滋味，真个浓如酒。频移带眼，空只恁、厌厌瘦。不见又思量，见了还依旧。为问频相见，何似长相守？天不老，人未偶。且将此恨，分付庭前柳。
",春天
晏几道,宋代,御街行·街南绿树春饶絮,"
街南绿树春饶絮，雪满游春路。树头花艳杂娇云，树底人家朱户。北楼闲上，疏帘高卷，直见街南树。阑干倚尽犹慵去，几度黄昏雨。晚春盘马踏青苔，曾傍绿荫深驻。落花犹在，香屏空掩，人面知何处？
",春天
贾岛,唐代,三月晦日赠刘评事 / 三月晦日送春,"
三月正当三十日，风光别我苦吟身。共君今夜不须睡，未到晓钟犹是春。
",春天
吴文英,宋代,望江南·三月暮,"
三月暮，花落更情浓。人去秋千闲挂月，马停杨柳倦嘶风。堤畔画船空。 恹恹醉，长日小帘栊。宿燕夜归银烛外，啼莺声在绿阴中。无处觅残红。
",春天
苏轼,宋代,月夜与客饮酒杏花下,"
杏花飞帘散余春，明月入户寻幽人。褰衣步月踏花影，炯如流水涵青苹。花间置酒清香发，争挽长条落香雪。山城薄酒不堪饮，劝君且吸杯中月。洞箫声断月明中，惟忧月落酒杯空。明朝卷地春风恶，但见绿叶栖残红。
",春天
陆龟蒙,唐代,春晓,"
春庭晓景别，清露花逦迤。黄蜂一过慵，夜夜栖香蕊。
",春天
杨载,元代,到京师,"
城雪初消荠菜生，角门深巷少人行。柳梢听得黄鹂语，此是春来第一声。
",春天
唐庚,宋代,栖禅暮归书所见二首,"
雨在时时黑，春归处处青。山深失小寺，湖尽得孤亭。
春着湖烟腻，晴摇野水光。草青仍过雨，山紫更斜阳。
",春天
贾至,唐代,春思二首,"
草色青青柳色黄，桃花历乱李花香。东风不为吹愁去，春日偏能惹恨长。
红粉当垆弱柳垂，金花腊酒解酴醿。笙歌日暮能留客，醉杀长安轻薄儿。
",春天
高珩,明代,春日杂咏,"
青山如黛远村东，嫩绿长溪柳絮风。鸟雀不知郊野好，穿花翻恋小庭中。
",春天
纳兰性德,清代,采桑子·那能寂寞芳菲节,"
那能寂寞芳菲节，欲话生平。夜已三更。一阕悲歌泪暗零。须知秋叶春花促，点鬓星星。遇酒须倾，莫问千秋万岁名。
",春天
朱翌,宋代,点绛唇·梅,"
流水泠泠，断桥横路梅枝亚。雪花飞下，浑似江南画。白璧青钱，欲买春无价。归来也，风吹平野，一点香随马。
",春天
李清照,宋代,浣溪沙·髻子伤春慵更梳,"
髻子伤春慵更梳。晚风庭院落梅初。淡云来往月疏疏。 玉鸭熏炉闲瑞脑，朱樱斗帐掩流苏。通犀还解辟寒无。
",春天
秦观,宋代,满庭芳·晓色云开,"
晓色云开，春随人意，骤雨才过还晴。古台芳榭，飞燕蹴红英。舞困榆钱自落，秋千外、绿水桥平。东风里，朱门映柳，低按小秦筝。多情，行乐处，珠钿翠盖，玉辔红缨。渐酒空金榷，花困蓬瀛。豆蔻梢头旧恨，十年梦、屈指堪惊。凭阑久，疏烟淡日，寂寞下芜城。
",春天
张可久,元代,清江引·春思,"
黄莺乱啼门外柳，雨细清明后。能消几日春，又是相思瘦。梨花小窗人病酒。
",春天
苏轼,宋代,浣溪沙·春情,"
桃李溪边驻画轮。鹧鸪声里倒清尊。夕阳虽好近黄昏。 香在衣裳妆在臂，水连芳草月连云。几时归去不销魂。
",春天
杜审言,唐代,春日京中有怀,"
今年游寓独游秦，愁思看春不当春。上林苑里花徒发，细柳营前叶漫新。公子南桥应尽兴，将军西第几留宾。寄语洛城风日道，明年春色倍还人。
",春天
欧阳修,宋代,浪淘沙,"
今日北池游。漾漾轻舟。波光潋滟柳条柔。如此春来春又去，白了人头。好妓好歌喉。不醉难休。劝君满满酌金瓯。纵使花时常病酒，也是风流。
",春天
吴文英,宋代,莺啼序·春晚感怀,"
残寒正欺病酒，掩沈香绣户。燕来晚、飞入西城，似说春事迟暮。画船载、清明过却，晴烟冉冉吴宫树。念羁情、游荡随风，化为轻絮。
十载西湖，傍柳系马，趁娇尘软雾。溯红渐、招入仙溪，锦儿偷寄幽素。倚银屏、春宽梦窄，断红湿、歌纨金缕。暝堤空，轻把斜阳，总还鸥鹭。
幽兰旋老，杜若还生，水乡尚寄旅。别后访、六桥无信，事往花委，瘗玉埋香，几番风雨。长波妒盼，遥山羞黛，渔灯分影春江宿，记当时、短楫桃根渡。青楼仿佛。临分败壁题诗，泪墨惨淡尘土。
危亭望极，草色天涯，叹鬓侵半苎。暗点检，离痕欢唾，尚染鲛绡，亸凤迷归，破鸾慵舞。殷勤待写，书中长恨，蓝霞辽海沈过雁，漫相思、弹入哀筝柱。伤心千里江南，怨曲重招，断魂在否？
",春天
李元膺,宋代,洞仙歌·雪云散尽,"
一年春物，惟梅柳间意味最深。至莺花烂漫时，则春已衰迟，使人无复新意。予作《洞仙歌》，使探春者歌之，无后时之悔。
雪云散尽，放晓晴池院。杨柳于人便青眼。更风流多处，一点梅心，相映远，约略颦轻笑浅。一年春好处，不在浓芳，小艳疏香最娇软。到清明时候，百紫千红，花正乱，已失春风一半。早占取韶光共追游，但莫管春寒，醉红自暖。 
",春天
石延年,宋代,燕归梁·春愁,"
芳草年年惹恨幽。想前事悠悠。伤春伤别几时休。算从古、为风流。 春山总把，深匀翠黛，千叠在眉头。不知供得几多愁。更斜日、凭危楼。
",春天
白玉蟾,宋代,早春,"
南枝才放两三花，雪里吟香弄粉些。淡淡著烟浓著月，深深笼水浅笼沙。
",春天
苏轼,宋代,桃源忆故人·暮春,"
华胥梦断人何处，听得莺啼红树。几点蔷薇香雨，寂寞闲庭户。暖风不解留花住，片片着人无数。楼上望春归去，芳草迷归路。
",春天
陈亮,宋代,虞美人·东风荡飏轻云缕,"
东风荡飏轻云缕，时送萧萧雨。水边台榭燕新归，一点香泥，湿带落花飞。海棠糁径铺香绣，依旧成春瘦。黄昏庭院柳啼鸦，记得那人，和月折梨花。
",春天
晏殊,宋代,诉衷情·青梅煮酒斗时新,"
青梅煮酒斗时新。天气欲残春。东城南陌花下，逢著意中人。回绣袂，展香茵。叙情亲。此情拚作，千尺游丝，惹住朝云。
",春天
欧阳修,宋代,少年游·栏干十二独凭春,"
栏干十二独凭春，晴碧远连云。千里万里，二月三月，行色苦愁人。谢家池上，江淹浦畔，吟魄与离魂。那堪疏雨滴黄昏。更特地、忆王孙。
",春天
杜甫,唐代,绝句漫兴九首·其二,"
手种桃李非无主，野老墙低还似家。恰似春风相欺得，夜来吹折数枝花。
",春天
杜甫,唐代,南征,"
春岸桃花水，云帆枫树林。偷生长避地，适远更沾襟。老病南征日，君恩北望心。百年歌自苦，未见有知音。
",春天
李白,唐代,阳春歌,"
长安白日照春空，绿杨结烟垂袅风。披香殿前花始红，流芳发色绣户中。绣户中，相经过。飞燕皇后轻身舞，紫宫夫人绝世歌。圣君三万六千日，岁岁年年奈乐何。
",春天
欧阳修,宋代,蝶恋花·面旋落花风荡漾,"
面旋落花风荡漾。柳重烟深，雪絮飞来往。雨后轻寒犹未放。春愁酒病成惆怅。 枕畔屏山围碧浪。翠被华灯，夜夜空相向。寂寞起来褰绣幌。月明正在梨花上。
",春天
韦应物,唐代,东郊,"
吏舍跼终年，出郊旷清曙。杨柳散和风，青山澹吾虑。依丛适自憩，缘涧还复去。微雨霭芳原，春鸠鸣何处。乐幽心屡止，遵事迹犹遽。终罢斯结庐，慕陶直可庶。
",春天
李白,唐代,春怨,"
白马金羁辽海东，罗帷绣被卧春风。 落月低轩窥烛尽，飞花入户笑床空。
",春天
李白,唐代,春日独酌二首,"
东风扇淑气， 水木荣春晖。白日照绿草， 落花散且飞。孤云还空山， 众鸟各已归。彼物皆有讬， 吾生独无依。对此石上月， 长歌醉芳菲。
我有紫霞想，缅怀沧州间。且对一壶酒，澹然万事闲。横琴倚高松，把酒望远山。长空去鸟没，落日孤云还。但悲光景晚，宿昔成秋颜。
",春天
佚名,南北朝,子夜四时歌·春风动春心,"
春风动春心，流目瞩山林。山林多奇采，阳鸟吐清音。
",春天
李清照,宋代,蝶恋花·暖雨晴风初破冻,"
暖雨晴风初破冻，柳眼梅腮，已觉春心动。酒意诗情谁与共？泪融残粉花钿重。乍试夹衫金缕缝，山枕斜欹，枕损钗头凤。独抱浓愁无好梦，夜阑犹剪灯花弄。
",春天
周邦彦,宋代,瑞龙吟·大石春景,"
章台路。还见褪粉梅梢，试花桃树。愔愔坊陌人家，定巢燕子，归来旧处。 黯凝伫。因念个人痴小，乍窥门户。侵晨浅约宫黄，障风映袖，盈盈笑语。 前度刘郎重到，访邻寻里，同时歌舞。唯有旧家秋娘，声价如故。吟笺赋笔，犹记燕台句。知谁伴、名园露饮，东城闲步。事与孤鸿去。探春尽是，伤离意绪。官柳低金缕。归骑晚、纤纤池塘飞雨。断肠院落，一帘风絮。
",春天
李贺,唐代,浩歌,"
南风吹山作平地，帝遣天吴移海水。王母桃花千遍红，彭祖巫咸几回死？青毛骢马参差钱，娇春杨柳含缃烟。筝人劝我金屈卮，神血未凝身问谁？不须浪饮丁都护，世上英雄本无主。买丝绣作平原君，有酒唯浇赵州土。漏催水咽玉蟾蜍，卫娘发薄不胜梳。羞见秋眉换新绿，二十男儿那刺促？
",春天
范成大,宋代,眼儿媚·酣酣日脚紫烟浮,"
萍乡道中乍晴，卧舆中困甚，小憩柳塘。
酣酣日脚紫烟浮，妍暖破轻裘。困人天色，醉人花气，午梦扶头。春慵恰似春塘水，一片縠纹愁。溶溶泄泄，东风无力，欲皱还休。
",春天
张炎,宋代,高阳台·西湖春感,"
接叶巢莺，平波卷絮，断桥斜日归船。能几番游，看花又是明年。东风且伴蔷薇住，到蔷薇、春已堪怜。更凄然。万绿西泠，一抹荒烟。 当年燕子知何处，但苔深韦曲，草暗斜川。见说新愁，如今也到鸥边。无心再续笙歌梦，掩重门、浅醉闲眠。莫开帘，怕见飞花，怕听啼鹃。
",春天
左纬,宋代,春晚,"
池上柳依依，柳边人掩扉。蝶随花片落，燕拂水纹飞。试数交游看，方惊笑语稀。一年春又尽，倚杖对斜晖。
",春天
刘克庄,宋代,莺梭,"
掷柳迁乔太有情，交交时作弄机声。洛阳三月花如锦，多少工夫织得成。
",春天
司空曙,唐代,峡口送友人,"
峡口花飞欲尽春，天涯去住泪沾巾。 来时万里同为客，今日翻成送故人。
",春天
窦巩,唐代,襄阳寒食寄宇文籍,"
烟水初销见万家，东风吹柳万条斜。 大堤欲上谁相伴，马踏春泥半是花。
",春天
谢逸,宋代,蝶恋花·豆蔻梢头春色浅,"
豆蔻梢头春色浅，新试纱衣，拂袖东风软。红日三竿帘幕卷，画楼影里双飞燕。拢鬓步摇青玉碾，缺样花枝，叶叶蜂儿颤。独倚阑干凝望远，一川烟草平如剪。
",春天
徐陵,南北朝,春日,"
岸烟起暮色，岸水带斜晖。径狭横枝度，帘摇惊燕飞。落花承步履，流涧写行衣。何殊九枝盖，薄暮洞庭归。
",春天
范成大,宋代,春日田园杂兴,"
柳花深巷午鸡声，桑叶尖新绿未成。坐睡觉来无一事，满窗晴日看蚕生。土膏欲动雨频催，万草千花一饷开；舍后荒畦犹绿秀，邻家鞭笋过墙来。高田二麦接山青，傍水低田绿未耕；桃奇满村春似锦，踏歌椎鼓过清明。老盆初熟杜茅柴，携向田头祭社来。巫媪莫嫌滋味薄，旗亭官酒更多灰。社下烧钱鼓似雷，日斜扶得醉翁回。青枝满地花狼藉，知是儿孙斗草来。骑吹东来里巷喧，行春车马闹如烟。系牛莫系门前路，移系门西系碡边。寒食花枝插满头，蒨裙青袂几扁舟。一年一度游山寺，不上灵岩即虎丘。郭里人家拜扫回，新开醪酒荐青梅。日长路好城门近，借我茅亭暖一杯。步屧寻春有好怀，雨余蹄道水如杯。随人黄犬搀前去，走到溪边忽自回。种园得果廑赏劳，不奈儿童鸟雀搔。已插棘针樊笋径，更铺渔纲盖樱桃。吉日初开种稻包，南山雷动雨连宵。今年不欠秧田水，新涨看看拍小桥。桑下春蔬绿满畦，菘心青嫩芥苔肥。溪头洗择店头卖，日暮裹盐沽酒归。
",春天
苏轼,宋代,浪淘沙·探春,"
昨日出东城，拭探春情。墙头红杏暗如倾。槛内群芳芽未吐，早已回春。绮陌敛香尘，雪霁前村。东君用意不辞辛。料想春光先到处，吹绽梅英。
",春天
苏轼,宋代,一丛花·初春病起,"
今年春浅腊侵年，冰雪破春妍。东风有信无人见，露微意、柳际花边。寒夜纵长，孤衾易暖，钟鼓渐清圆。朝来初日半衔山，楼阁淡疏烟。游人便作寻芳计，小桃杏、应已争先。衰病少悰，疏慵自放，惟爱日高眠。
",春天
元好问,金朝,点绛唇·长安中作,"
沙际春归，绿窗犹唱留春住。问春何处，花落莺无语。渺渺吟怀，漠漠烟中树。西楼暮，一帘疏雨，梦里寻春去。
",春天
杨万里,宋代,伤春,"
准拟今春乐事浓，依然枉却一东风。年年不带看花眼，不是愁中即病中。
",春天
王士祯,清代,初春济南作,"
山郡逢春复乍晴，陂塘分出几泉清？郭边万户皆临水，雪后千峰半入城。
",春天
李白,唐代,春日行,"
深宫高楼入紫清，金作蛟龙盘绣楹。佳人当窗弄白日，弦将手语弹鸣筝。春风吹落君王耳，此曲乃是升天行。因出天池泛蓬瀛，楼船蹙沓波浪惊。三千双蛾献歌笑，挝钟考鼓宫殿倾，万姓聚舞歌太平。我无为，人自宁。三十六帝欲相迎，仙人飘翩下云輧。帝不去，留镐京。安能为轩辕，独往入窅冥。小臣拜献南山寿，陛下万古垂鸿名。
",春天
姜夔,宋代,琵琶仙·双桨来时,"
《吴都赋》云：“户藏烟浦，家具画船。”唯吴兴为然。春游之盛，西湖未能过也。己酉岁，予与萧时父载酒南郭，感遇成歌。
双桨来时，有人似、旧曲桃根桃叶。歌扇轻约飞花，蛾眉正奇绝。春渐远、汀洲自绿，更添了几声啼鴂。十里扬州 ，三生杜牧，前事休说。又还是、宫烛分烟，奈愁里、匆匆换时节。都把一襟芳思，与空阶榆荚。千万缕、藏鸦细柳，为玉尊、起舞回雪。想见西出阳关，故人初别。
",春天
周朴,唐代,春日秦国怀古,"
荒郊一望欲消魂，泾水萦纡傍远村。牛马放多春草尽，原田耕破古碑存。云和积雪苍山晚，烟伴残阳绿树昏。数里黄沙行客路，不堪回首思秦原。
",春天
秦观,宋代,风流子·东风吹碧草,"
东风吹碧草，年华换、行客老沧洲。见梅吐旧英，柳摇新绿，恼人春色，还上枝头，寸心乱，北随云黯黯，东逐水悠悠。斜日半山，暝烟两岸，数声横笛，一叶扁舟。 青门同携手，前欢记、浑似梦里扬州。谁念断肠南陌，回首西楼。算天长地久，有时有尽，奈何绵绵，此恨难休。拟待倩人说与，生怕人愁。
",春天
严仁,宋代,玉楼春·春思,"
春风只在园西畔，荠菜花繁胡蝶乱。冰池晴绿照还空，香径落红吹已断。 意长翻恨游丝短，尽日相思罗带缓。宝奁明月不欺人，明日归来君试看。
",春天
欧阳修,宋代,丰乐亭游春三首,"
绿树交加山鸟啼，晴风荡漾落花飞。鸟歌花舞太守醉，明日酒醒春已归。
春云淡淡日辉辉，草惹行襟絮拂衣。行到亭西逢太守，篮舆酩酊插花归。
红树青山日欲斜，长郊草色绿无涯。游人不管春将老，来往亭前踏落花。
",春天
卢挚,元代,殿前欢·酒杯浓,"
酒杯浓，一葫芦春色醉山翁，一葫芦酒压花梢重。随我奚童，葫芦干，兴不穷。谁人共？一带青山送。乘风列子，列子乘风。
",春天
李璟,五代,应天长·一钩初月临妆镜,"
一钩初月临妆镜，蝉鬓凤钗慵不整。重帘静，层楼迥，惆怅落花风不定。柳堤芳草径，梦断辘轳金井。昨夜更阑酒醒，春愁过却病。
",春天
刘辰翁,宋代,兰陵王·丙子送春,"
送春去。春去人间无路。秋千外，芳草连天，谁遣风沙暗南浦。依依甚意绪。漫忆海门飞絮。乱鸦过，斗转城荒，不见来时试灯处。 春去。最谁苦。但箭雁沉边，梁燕无主。杜鹃声里长门暮。想玉树凋土，泪盘如露。咸阳送客屡回顾。斜日未能度。 春去。尚来否。正江令恨别，庾信愁赋。二人皆北去。苏堤尽日风和雨。叹神游故国，花记前度。人生流落，顾孺子，共夜语。
",春天
秦湛,宋代,卜算子·春情,"
春透水波明，寒峭花枝瘦。极目烟中百尺楼，人在楼中否。 四和袅金凫，双陆思纤手。拟倩东风浣此情，情更浓于酒。
",春天
李好古,宋代,谒金门·花过雨,"
花过雨，又是一番红素。燕子归来愁不语，旧巢无觅处。谁在玉关劳苦？谁在玉楼歌舞？若使胡尘吹得去，东风侯万户。
",春天
苏轼,宋代,菩萨蛮·回文,"
落花闲院春衫薄，薄衫春院闲花落。迟日恨依依，依依恨日迟。梦回莺舌弄，弄舌莺回梦。邮便问人羞，羞人问便邮。
",春天
赵令畤,宋代,蝶恋花·卷絮风头寒欲尽,"
卷絮风头寒欲尽。坠粉飘红，日日香成阵。新酒又添残酒困。今春不减前春恨。蝶去莺飞无处问。隔水高楼，望断双鱼信。恼乱横波秋一寸。斜阳只与黄昏近。(横波秋 一作：层波横)
",春天
凌廷堪,清代,点绛唇·春眺,"
青粉墙西，紫骢嘶过垂杨道。画楼春早，一树桃花笑。前梦迷离，人远波声小。年时到，越溪云杳，风雨连天草。
",春天
赵孟頫,元代,蝶恋花·侬是江南游冶子,"
侬是江南游冶子，乌帽青鞋，行乐东风里。落尽杨花春满地，萋萋芳草愁千里。扶上兰舟人欲醉，日暮青山，相映双蛾翠。万顷湖光歌扇底，一声吹下相思泪。
",春天
贺铸,宋代,醉中真·不信芳春厌老人,"
不信芳春厌老人，老人几度送余春，惜春行乐莫辞频。巧笑艳歌皆我意，恼花颠酒拚君瞋，物情惟有醉中真。
",春天
李贺,唐代,出城寄权璩杨敬之,"
草暖云昏万里春，宫花拂面送行人。自言汉剑当飞去，何事还车载病身。
",春天
徐灿,清代,踏莎行·初春,"
芳草才芽，梨花未雨，春魂已作天涯絮。晶帘宛转为谁垂，金衣飞上樱桃树。故国茫茫，扁舟何许，夕阳一片江流去。碧云犹叠旧河山，月痕休到深深处。
",春天
晏殊,宋代,蝶恋花·帘幕风轻双语燕,"
帘幕风轻双语燕。午醉醒来，柳絮飞撩乱。心事一春犹未见。余花落尽青苔院。百尺朱楼闲倚遍。薄雨浓云，抵死遮人面。消息未知归早晚。斜阳只送平波远。
",春天
苏轼,宋代,南乡子·春情,"
晚景落琼杯，照眼云山翠作堆。认得岷峨春雪浪，初来，万顷蒲萄涨渌醅。春雨暗阳台，乱洒歌楼湿粉腮。一阵东风来卷地，吹回，落照江天一半开。
",春天
陈与义,宋代,怀天经智老因访之,"
今年二月冻初融，睡起苕溪绿向东。客子光阴诗卷里，杏花消息雨声中。西庵禅伯还多病，北栅儒先只固穷。忽忆轻舟寻二子，纶巾鹤氅试春风。
",春天
虞世南,唐代,春夜,"
春苑月裴回，竹堂侵夜开。惊鸟排林度，风花隔水来。
",春天
辛弃疾,宋代,临江仙·金谷无烟宫树绿,"
金谷无烟宫树绿，嫩寒生怕春风。博山微透暖薰笼。小楼春色里，幽梦雨声中。别浦鲤鱼何日到，锦书封恨重重。海棠花下去年逢。也应随分瘦，忍泪觅残红。
",春天
欧阳修,宋代,蝶恋花·尝爱西湖春色早,"
尝爱西湖春色早。腊雪方销，已见桃开小。顷刻光阴都过了，如今绿暗红英少。且趁余花谋一笑。况有笙歌，艳态相萦绕。老去风情应不到，凭君剩把芳尊倒。
",春天
张可久,元代,人月圆·春日湖上,"
小楼还被青山碍，隔断楚天遥。昨宵入梦，那人如玉，何处吹箫？门前朝暮，无情秋月，有信春潮。看看憔悴，飞花心事，残柳眉梢。
",春天
王维,唐代,春园即事,"
宿雨乘轻屐，春寒著弊袍。开畦分白水，间柳发红桃。草际成棋局，林端举桔槔。还持鹿皮几，日暮隐蓬蒿。
",春天
贯休,唐代,春送僧,"
蜀魄关关花雨深，送师冲雨到江浔。 不能更折江头柳，自有青青松柏心。
",春天
晁补之,宋代,水龙吟·次韵林圣予惜春,"
问春何苦匆匆，带风伴雨如驰骤。幽葩细萼，小园低槛，壅培未就。吹尽繁红，占春长久，不如垂柳。算春长不老，人愁春老，愁只是、人间有。春恨十常八九，忍轻孤、芳醪经口。那知自是，桃花结子，不因春瘦。世上功名，老来风味，春归时候。纵樽前痛饮，狂歌似旧，情难依旧。
",春天
雍陶,唐代,城西访友人别墅,"
澧水桥西小路斜，日高犹未到君家。村园门巷多相似，处处春风枳壳花。
",春天
王安国,宋代,清平乐·留春不住,"
留春不住，费尽莺儿语。满地残红宫锦污，昨夜南园风雨。小怜初上琵琶，晓来思绕天涯。不肯画堂朱户，春风自在杨花。
",春天
晏几道,宋代,清商怨·庭花香信尚浅,"
庭花香信尚浅，最玉楼先暖。梦觉春衾，江南依旧远。回纹锦字暗剪，谩寄与、也应归晚。要问相思，天涯犹自短。
",春天
温庭筠,唐代,思帝乡·花花,"
花花，满枝红似霞。罗袖画帘肠断，卓香车。 回面共人闲语，战篦金凤斜。惟有阮郎春尽，不归家。
",春天
胡祗遹,元代,阳春曲·春景,"
几枝红雪墙头杏，数点青山屋上屏。一春能得几晴明？三月景，宜醉不宜醒。残花酝酿蜂儿蜜，细雨调和燕子泥。绿窗春睡觉来迟。谁唤起？窗外晓莺啼。一帘红雨桃花谢，十里清阴柳影斜。洛阳花酒一时别。春去也，闲煞旧蜂蝶。
",春天
纳兰性德,清代,赤枣子·寄语酿花风日好,"
惊晓漏，护春眠。格外娇慵只自怜。寄语酿花风日好，绿窗来与上琴弦。
",春天
翁格,清代,暮春,"
莫怨春归早，花余几点红。留将根蒂在，岁岁有东风。
",春天
晏殊,宋代,踏莎行·细草愁烟,"
细草愁烟，幽花怯露。凭阑总是销魂处。日高深院静无人，时时海燕双飞去。带缓罗衣，香残蕙炷。天长不禁迢迢路。垂杨只解惹春风，何曾系得行人住。
",春天
袁去华,宋代,剑器近·夜来雨,"
夜来雨。赖倩得、东风吹住。海棠正妖娆处。且留取。悄庭户。试细听、莺啼燕语。分明共人愁绪。怕春去。佳树。翠阴初转午。重帘卷，乍睡起、寂寞看风絮。偷弹清泪寄烟波，见江头故人，为言憔悴如许。彩笺无数。去却寒暄，到了浑无定据。断肠落日千山暮。
",春天
佚名,宋代,鱼游春水·秦楼东风里,"
秦楼东风里，燕子还来寻旧垒。馀寒犹峭，红日薄侵罗绮。嫩草方抽玉茵，媚柳轻窣黄金蕊。莺啭上林，鱼游春水。几曲阑干遍倚，又是一番新桃李。佳人应怪归迟，梅妆泪洗。凤箫声绝沉孤雁，望断清波无双鲤。云山万重，寸心千里。
",春天
皎然,唐代,山居示灵澈上人,"
晴明路出山初暖，行踏春芜看茗归。乍削柳枝聊代札，时窥云影学裁衣。身闲始觉隳名是，心了方知苦行非。外物寂中谁似我，松声草色共无机。
",春天
杜甫,唐代,即事,"
暮春三月巫峡长，皛皛行云浮日光。雷声忽送千峰雨，花气浑如百和香。黄莺过水翻回去，燕子衔泥湿不妨。飞阁卷帘图画里，虚无只少对潇湘。
",春天
温庭筠,唐代,杨柳枝·织锦机边莺语频,"
织锦机边莺语频，停梭垂泪忆征人。塞门三月犹萧索，纵有垂杨未觉春。
",春天
赵嘏,唐代,喜张沨及第,"
春雪满空来，触处似花开。不知园里树，若个是真梅。
",春天
程垓,宋代,愁倚阑·春犹浅,"
春犹浅，柳初芽，杏初花。杨柳杏花交影处，有人家。玉窗明暖烘霞。小屏上、水远山斜。昨夜酒多春睡重，莫惊他。
",春天
晏殊,宋代,浣溪沙·红蓼花香夹岸稠,"
红蓼花香夹岸稠，绿波春水向东流。小船轻舫好追游。渔父酒醒重拨棹，鸳鸯飞去却回头。一杯销尽两眉愁。
",春天
王令,宋代,春游,"
春城儿女纵春游，醉倚层台笑上楼。满眼落花多少意，若何无个解春愁？
",春天
周邦彦,宋代,渡江云·晴岚低楚甸,"
晴岚低楚甸，暖回雁翼，阵势起平沙。骤惊春在眼，借问何时，委曲到山家。涂香晕色，盛粉饰、争作妍华。千万丝、陌头杨柳，渐渐可藏鸦。堪嗟。清江东注，画舸西流，指长安日下。愁宴阑、风翻旗尾，潮溅乌纱。今宵正对初弦月，傍水驿、深舣蒹葭。沉恨处，时时自剔灯花。
",春天
李商隐,唐代,乐游原,"
春梦乱不记，春原登已重。青门弄烟柳，紫阁舞云松。拂砚轻冰散，开尊绿酎浓。无悰托诗遣，吟罢更无悰。
",春天
王观,宋代,庆清朝慢·踏青,"
调雨为酥，催冰做水，东君分付春还。何人便将轻暖，点破残寒。结伴踏青去好，平头鞋子小双鸾。烟郊外，望中秀色，如有无间。晴则个，阴则个，饾饤得天气，有许多般。须教镂花拨柳，争要先看。不道吴绫绣袜，香泥斜沁几行斑。东风巧，尽收翠绿，吹在眉山。
",春天
万俟咏,宋代,诉衷情·送春,"
一鞭清晓喜还家。宿醉困流霞。夜来小雨新霁，双燕舞风斜。 山不尽，水无涯。望中赊。送春滋味，念远情怀，分付杨花。
",春天
史达祖,宋代,寿楼春·寻春服感念,"
裁春衫寻芳。记金刀素手，同在晴窗。几度因风残絮，照花斜阳。谁念我，今无裳？自少年、消磨疏狂。但听雨挑灯，攲床病酒，多梦睡时妆。飞花去，良宵长。有丝阑旧曲，金谱新腔。最恨湘云人散，楚兰魂伤。身是客、愁为乡。算玉箫、犹逢韦郎。近寒食人家，相思未忘苹藻香。
",春天
李白,唐代,赠钱征君少阳,"
白玉一杯酒，绿杨三月时。春风余几日，两鬓各成丝。秉烛唯须饮，投竿也未迟。如逢渭水猎，犹可帝王师。
",春天
柳永,宋代,夜半乐·艳阳天气,"
艳阳天气，烟细风暖，芳郊澄朗闲凝伫。渐妆点亭台，参差佳树。舞腰困力，垂杨绿映，浅桃秾李夭夭，嫩红无数。度绮燕、流莺斗双语。翠娥南陌簇簇，蹑影红阴，缓移娇步。抬粉面、韶容花光相妒。绛绡袖举。云鬟风颤，半遮檀口含羞，背人偷顾。竞斗草、金钗笑争赌。对此嘉景，顿觉消凝，惹成愁绪。念解佩、轻盈在何处。忍良时、孤负少年等闲度。空望极、回首斜阳暮。叹浪萍风梗知何去。
",春天
秦观,宋代,蝶恋花·晓日窥轩双燕语,"
晓日窥轩双燕语，似与佳人，共惜春将暮。屈指艳阳都几许？可无时霎闲风雨。流水落花无问处，只有飞云，冉冉来还去。持酒劝云云且住，凭君碍断春归路。
",春天
王勃,唐代,仲春郊外,"
东园垂柳径，西堰落花津。物色连三月，风光绝四邻。鸟飞村觉曙，鱼戏水知春。初晴山院里，何处染嚣尘。
",春天
韦庄,唐代,谒金门·春雨足,"
春雨足，染就一溪新绿。柳外飞来双羽玉，弄晴相对浴。楼外翠帘高轴，倚遍阑干几曲。云淡水平烟树簇，寸心千里目。
",春天
白居易,唐代,早兴,"
晨光出照屋梁明，初打开门鼓一声。犬上阶眠知地湿，鸟临窗语报天晴。半销宿酒头仍重，新脱冬衣体乍轻。睡觉心空思想尽，近来乡梦不多成。
",春天
白居易,唐代,魏王堤,"
花寒懒发鸟慵啼，信马闲行到日西。何处未春先有思，柳条无力魏王堤。
",春天
贺铸,宋代,蝶恋花·几许伤春春复暮,"
几许伤春春复暮。杨柳清阴，偏碍游丝度。天际小山桃叶步。白头花满湔裙处。竟日微吟长短句。帘影灯昏，心寄胡琴语。数点雨声风约住。朦胧淡月云来去。
",春天
司空图,唐代,独望,"
绿树连村暗，黄花出陌稀。远陂春草绿，犹有水禽飞。
",春天
张可久,元代,人月圆·春晚次韵,"
萋萋芳草春云乱，愁在夕阳中。短亭别酒，平湖画舫，垂柳骄骢。一声啼鸟，一番夜雨，一阵东风。桃花吹尽，佳人何在，门掩残红。
",春天
纳兰性德,清代,临江仙·丝雨如尘云著水,"
丝雨如尘云著水，嫣香碎拾吴宫。百花冷暖避东风。酷怜娇易散，燕子学偎红。人说病宜随月减，恹恹却与春同。可能留蝶抱花丛。不成双梦影，翻笑杏梁空。
",春天
苏轼,宋代,一斛珠·洛城春晚,"
洛城春晚。垂杨乱掩红楼半。小池轻浪纹如篆。烛下花前，曾醉离歌宴。自惜风流云雨散。关山有限情无限。待君重见寻芳伴。为说相思，目断西楼燕。
",春天
杜荀鹤,唐代,春日山中对雪有作,"
竹树无声或有声，霏霏漠漠散还凝。岭梅谢后重妆蕊，岩水铺来却结冰。牢系鹿儿防猎客，满添茶鼎候吟僧。好将膏雨同功力，松径莓苔又一层。
",春天
王安国,宋代,减字木兰花·春情,"
画桥流水，雨湿落红飞不起。月破黄昏，帘里馀香马上闻。徘徊不语，今夜梦魂何处去。不似垂杨，犹解飞花入洞房。
",春天
饶节,宋代,偶成,"
松下柴门闭绿苔，只有蝴蝶双飞来。蜜蜂两股大如茧，应是前山花已开。
",春天
周文质,元代,折桂令·过多景楼,"
滔滔春水东流。天阔云闲，树渺禽幽。山远横眉，波平消雪，月缺沉钩。桃蕊红妆渡口，梨花白点江头。何处离愁？人别层楼，我宿孤舟。
",春天
魏宪,清代,西湖春晓,"
十里寒塘路，烟花一半醒。晨钟催落月，宿火乱稀星。欹枕看湖白，开窗喜屿青。笙歌方一歇，莺啭柳洲亭。
",春天
范成大,宋代,鹧鸪天·嫩绿重重看得成,"
嫩绿重重看得成。曲阑幽槛小红英。酴醿架上蜂儿闹，杨柳行间燕子轻。春婉娩，客飘零。残花浅酒片时清。一杯且贾明朝事，送了斜阳月又生。
",春天
温庭筠,唐代,春日,"
问君何所思，迢递艳阳时。门静人归晚，墙高蝶过迟。一双青琐燕，千万绿杨丝。屏上吴山远，楼中朔管悲。宝书无寄处，香毂有来期。草色将林彩，相添入黛眉。
",春天
刘辰翁,宋代,沁园春·送春,"
春，汝归欤？风雨蔽江，烟尘暗天。况雁门阨塞，龙沙渺莽，东连吴会，西至秦川。芳草迷津，飞花拥道，小为蓬壶借百年。江南好，问夫君何事，不少留连？江南正是堪怜！但满眼杨花化白毡。看兔葵燕麦，华清宫里；蜂黄蝶粉，凝碧池边。我已无家，君归何里？中路徘徊七宝鞭。风回处，寄一声珍重，两地潸然！
",春天
陈与义,宋代,清明二绝·其二,"
卷地风抛市井声，病夫危坐了清明。一帘晚日看收尽，杨柳微风百媚生。
",春天
吴淑姬,宋代,小重山·谢了荼蘼春事休,"
谢了荼蘼春事休。无多花片子，缀枝头。庭槐影碎被风揉。莺虽老，声尚带娇羞。独自倚妆楼。一川烟草浪，衬云浮。不如归去下帘钩。心儿小，难着许多愁。
",春天
韦庄,唐代,归国遥·春欲晚,"
春欲晚，戏蝶游蜂花烂熳。日落谢家池馆，柳丝金缕断。睡觉绿鬟风乱，画屏云雨散。闲倚博山长叹，泪流沾皓腕。
",春天
严仁,宋代,醉桃源·春景,"
拍堤春水蘸垂杨，水流花片香。弄花噆柳小鸳鸯，一双随一双。帘半卷，露新妆，春衫是柳黄。倚阑看处背斜阳，风流暗断肠。
",春天
温庭筠,唐代,菩萨蛮·牡丹花谢莺声歇,"
牡丹花谢莺声歇，绿杨满院中庭月。相忆梦难成，背窗灯半明。翠钿金压脸，寂寞香闺掩。人远泪阑干，燕飞春又残。
",春天
柳永,宋代,西平乐·尽日凭高目,"
尽日凭高目，脉脉春情绪。嘉景清明渐近，时节轻寒乍暖，天气才晴又雨。烟光淡荡，妆点平芜远树。黯凝伫。台榭好、莺燕语。正是和风丽日，几许繁红嫩绿，雅称嬉游去。奈阻隔、寻芳伴侣。秦楼凤吹，楚馆云约，空怅望、在何处。寂寞韶华暗度。可堪向晚，村落声声杜宇。
",春天
岑参,唐代,登凉州尹台寺,"
胡地三月半，梨花今始开。因从老僧饭，更上夫人台。清唱云不去，弹弦风飒来。应须一倒载，还似山公回。
",春天
晏几道,宋代,生查子·落梅庭榭香,"
落梅庭榭香，芳草池塘绿。春恨最关情，日过阑干曲。 几时花里闲，看得花枝足。醉后莫思家，借取师师宿。
",春天
温庭筠,唐代,酒泉子·花映柳条,"
花映柳条，闲向绿萍池上。凭阑干，窥细浪，雨萧萧。近来音信两疏索，洞房空寂寞。掩银屏，垂翠箔，度春宵。
",春天
欧阳修,宋代,蝶恋花·翠苑红芳晴满目,"
翠苑红芳晴满目。绮席流莺，上下长相逐。紫陌闲随金坜辘。马蹄踏遍春郊绿。一觉年华春梦促。往事悠悠，百种寻思足。烟雨满楼山断续。人闲倚遍阑干曲。
",春天
王鹏运,清代,点绛唇·饯春,"
抛尽榆钱，依然难买春光驻。依春无语，肠断春归路。春去能来，人去能来否？长亭暮，乱山无数。只有鹃声苦。
",春天
刘禹锡,唐代,元日感怀,"
振蛰春潜至，湘南人未归。身加一日长，心觉去年非。燎火委虚烬，儿童炫彩衣。异乡无旧识，车马到门稀。
",春天
雍陶,唐代,天津桥望春,"
津桥春水浸红霞，烟柳风丝拂岸斜。 翠辇不来金殿闭，宫莺衔出上阳花。
",春天
孔平仲,宋代,昼眠呈梦锡,"
百忙之际一闲身，更有高眠可诧君。春入四支浓似酒，风吹孤梦乱如云。诸生弦诵何妨静，满席图书不废勤。向晚欠伸徐出户，落花帘外自纷纷。
",春天
周邦彦,宋代,浣溪沙·楼上晴天碧四垂,"
楼上晴天碧四垂。楼前芳草接天涯。劝君莫上最高梯。新笋已成堂下竹，落花都上燕巢泥。忍听林表杜鹃啼。
",春天
周济,清代,蝶恋花·柳絮年年三月暮,"
柳絮年年三月暮，断送莺花，十里湖边路。万转千回无落处，随侬只恁低低去。满眼颓垣欹病树，纵有余英，不值风姨妒。烟里黄沙遮不住，河流日夜东南注。
",春天
张泌,唐代,南歌子·柳色遮楼暗,"
柳色遮楼暗，桐花落砌香。画堂开处远风凉。高卷水晶帘额、衬斜阳。
",春天
苏轼,宋代,望江南·暮春,"
春已老，春服几时成。曲水浪低蕉叶稳，舞雩风软纻罗轻。酣咏乐升平。微雨过，何处不催耕。百舌无言桃李尽，柘林深处鹁鸪鸣。春色属芜菁。
",春天
杨基,明代,岳阳楼·春色醉巴陵,"
春色醉巴陵，阑干落洞庭。水吞三楚白，山接九疑青。空阔鱼龙气，婵娟帝子灵。何人夜吹笛，风急雨冥冥。
",春天
温庭筠,唐代,春日偶作,"
西园一曲艳阳歌，扰扰车尘负薜萝。自欲放怀犹未得，不知经世竟如何？夜闻猛雨判花尽，寒恋重衾觉梦多。钓渚别来应更好，春风还为起微波。
",春天
辛弃疾,宋代,浣溪沙·泉湖道中赴闽宪别诸君,"
细听春山杜宇啼。一声声是送行诗。朝来白鸟背人飞。对郑子真岩石卧，趁陶元亮菊花期。而今堪诵北山移。
",春天
王沂孙,宋代,南浦·春水,"
波暖绿粼粼，燕飞来，好是苏堤才晓。鱼没浪痕圆，流红去，翻笑东风难扫。荒桥断浦，柳阴撑出扁舟小。回首池塘青欲遍，绝似梦中芳草。和云流出空山，甚年年净洗，花香不了？新绿乍生时，孤村路，犹忆那回曾到。余情渺渺，茂林觞咏如今悄。前度刘郎归去后，溪上碧桃多少。
",春天
顾德辉,宋代,青玉案·春寒恻恻春阴薄,"
春寒恻恻春阴薄。整半月，春萧索。晴日朝来升屋角。树头幽鸟，对调新语，语罢双飞却。红入花腮青入萼。尽不爽，花期约。可恨狂风空自恶。晓来一阵，晚来一阵，难道都吹落？
",春天
杨基,明代,春草,"
嫩绿柔香远更浓，春来无处不茸茸。六朝旧恨斜阳里，南浦新愁细雨中。近水欲迷歌扇绿，隔花偏衬舞裙红。平川十里人归晚，无数牛羊一笛风。
",春天
卢僎,唐代,岁晚还京台望城阙成口号先赠交亲,"
紫陌开行树，朱城出晚霞。犹怜惯去国，疑是梦还家。 风弱知催柳，林青觉待花。交亲望归骑，几处拥年华。
",春天
陆游,宋代,乌夜啼·金鸭余香尚暖,"
金鸭余香尚暖，绿窗斜日偏明。兰膏香染云鬟腻，钗坠滑无声。冷落秋千伴侣，阑珊打马心情。绣屏惊断潇湘梦，花外一声莺。
",春天
柳永,宋代,长寿乐·繁红嫩翠,"
繁红嫩翠。艳阳景，妆点神州明媚。是处楼台，朱门院落，弦管新声腾沸。恣游人、无限驰骤，娇马车如水。竞寻芳选胜，归来向晚，起通衢近远，香尘细细。太平世。少年时，忍把韶光轻弃。况有红妆，楚腰越艳，一笑千金何啻。向尊前、舞袖飘雪，歌响行云止。愿长绳、且把飞乌系。任好从容痛饮，谁能惜醉。
",春天
陶渊明,魏晋,癸卯岁始春怀古田舍二首,"
在昔闻南亩，当年竟未践。屡空既有人，春兴岂自免。夙晨装吾驾，启涂情己缅。鸟弄欢新节，泠风送馀善。寒竹被荒蹊，地为罕人远；是以植杖翁，悠然不复返。即理愧通识，所保讵乃浅。
先师有遗训，忧道不忧贫。瞻望邈难逮，转欲志长勤。秉耒欢时务，解颜劝农人。平畴交远风，良苗亦怀新。虽未量岁功，既事多所欣。耕种有时息，行者无问津。日入相与归，壶浆劳近邻。长吟掩柴门，聊为陇亩民。
",春天
温庭筠,唐代,菩萨蛮·南园满地堆轻絮,"
南园满地堆轻絮，愁闻一霎清明雨。雨后却斜阳，杏花零落香。无言匀睡脸，枕上屏山掩。时节欲黄昏，无憀独倚门。
",春天
周邦彦,宋代,大酺·春雨,"
对宿烟收，春禽静，飞雨时鸣高屋。墙头青玉旆，洗铅霜都尽，嫩梢相触。润逼琴丝，寒侵枕障，虫网吹黏帘竹。邮亭无人处，听檐声不断，困眠初熟。奈愁极顿惊，梦轻难记，自怜幽独。 行人归意速。最先念、流潦妨车毂。怎奈向、兰成憔悴，卫玠清羸，等闲时、易伤心目。未怪平阳客，双泪落、笛中哀曲。况萧索、青芜国。红糁铺地，门外荆桃如菽。夜游共谁秉烛。
",春天
张先,宋代,谢池春慢·玉仙观道中逢谢媚卿,"
缭墙重院，时闻有、啼莺到。绣被掩余寒，画幕明新晓。朱槛连空阔，飞絮无多少。径莎平，池水渺。日长风静，花影闲相照。尘香拂马，逢谢女、城南道。秀艳过施粉，多媚生轻笑。斗色鲜衣薄，碾玉双蝉小。欢难偶，春过了。琵琶流怨，都入相思调。
",春天
晏殊,宋代,更漏子·雪藏梅,"
雪藏梅，烟著柳。依约上春时候。初送雁，欲闻莺。绿池波浪生。探花开，留客醉。忆得去年情味。金盏酒，玉炉香。任他红日长。
",春天
史达祖,宋代,夜行船·正月十八日闻卖杏花有感,"
不剪春衫愁意态。过收灯、有些寒在。小雨空帘，无人深巷，已早杏花先卖。白发潘郎宽沈带。怕看山、忆他眉黛。草色拖裙，烟光惹鬓，常记故园挑菜。
",春天
刘翰,宋代,好事近·花底一声莺,"
花底一声莺，花上半钩斜月。月落乌啼何处，点飞英如雪。 东风吹尽去年愁，解放丁香结。惊动小亭红雨，舞双双金蝶。
",春天
温庭筠,唐代,遐方怨·凭绣槛,"
凭绣槛，解罗帷。未得君书，断肠潇湘春雁飞。不知征马几时归？海棠花谢也，雨霏霏。
",春天
施绍莘,明代,谒金门·春欲去,"
春欲去，如梦一庭空絮。墙里秋千人笑语，花飞撩乱处。无计可留春住，只有断肠诗句。万种消魂多寄与：斜阳天外树。
",春天
王勃,唐代,对酒春园作,"
投簪下山阁，携酒对河梁。陕水牵长镜，高花送断香。繁莺歌似曲，疏蝶舞成行。自然催一醉，非但阅年光。
",春天
柳宗元,唐代,零陵春望,"
平野春草绿，晓莺啼远林。日晴潇湘渚，云断岣嵝岑。仙驾不可望，世途非所任。凝情空景慕，万里苍梧阴。
",春天
白朴,元代,庆东原·暖日宜乘轿,"
暖日宜乘轿，春风堪信马。恰寒食有二百处秋千架。对人娇杏花，扑人飞柳花，迎人笑桃花。来往画船边，招飐青旗挂。
",春天
牛峤,唐代,菩萨蛮·舞裙香暖金泥凤,"
舞裙香暖金泥凤，画梁语燕惊残梦。门外柳花飞，玉郎犹未归。愁匀红粉泪，眉剪春山翠。何处是辽阳？锦屏春昼长。
",春天
李甲,宋代,帝台春·芳草碧色,"
芳草碧色，萋萋遍南陌。暖絮乱红，也知人、春愁无力。忆得盈盈拾翠侣，共携赏、凤城寒食。到今来，海角逢春，天涯为客。 愁旋释。还似织。泪暗拭。又偷滴。谩伫立、遍倚危阑，尽黄昏，也只是、暮云凝碧。拚则而今已拚了，忘则怎生便忘得。又还问鳞鸿，试重寻消息。
",春天
温庭筠,唐代,春晓曲 / 玉楼春 / 木兰花,"
家临长信往来道，乳燕双双拂烟草。油壁车轻金犊肥，流苏帐晓春鸡早。笼中娇鸟暖犹睡，帘外落花闲不扫。衰桃一树近前池，似惜红颜镜中老。
",春天
毛熙震,五代,清平乐·春光欲暮,"
春光欲暮，寂寞闲庭户。粉蝶双双穿槛舞，帘卷晚天疏雨。含愁独倚闺帏，玉炉烟断香微。正是销魂时节，东风满树花飞。
",春天
卢祖皋,宋代,倦寻芳·香泥垒燕,"
香泥垒燕，密叶巢莺，春晦寒浅。花径风柔，著地舞茵红软。斗草烟欺罗袂薄，秋千影落春游倦。醉归来，记宝帐歌慵，锦屏香暖。别来怅、光阴容易，还又酴醿，牡丹开遍。妒恨疏狂，那更柳花迎面。鸿羽难凭芳信短，长安犹近归期远。倚危楼，但镇日、绣帘高卷。
",春天
韦庄,唐代,浣溪沙·清晓妆成寒食天,"
清晓妆成寒食天，柳球斜袅间花钿，卷帘直出画堂前。指点牡丹初绽朵，日高犹自凭朱栏，含嚬不语恨春残。
",春天
朱淑真,宋代,清平乐·风光紧急,"
风光紧急。三月俄三十。拟欲留连计无及。绿野烟愁露泣。倩谁寄语春宵。城头画鼓轻敲。缱绻临歧嘱付，来年早到梅梢。
",春天
常建,唐代,春词二首,"
菀菀黄柳丝，濛濛杂花垂。日高红妆卧，倚对春光迟。宁知傍淇水，騕褭黄金羁。翳翳陌上桑，南枝交北堂。美人金梯出，素手自提筐。非但畏蚕饥，盈盈娇路傍。
",春天
赵溍,宋代,临江仙·西湖春泛,"
堤曲朱墙近远，山明碧瓦高低。好风二十四花期。骄骢穿柳去，文艗挟春飞。 箫鼓晴雷殷殷，笑歌香雾霏霏，间情不受酒禁持。断肠无立处，斜日欲归时。
",春天
白居易,唐代,长安春,"
青门柳枝软无力，东风吹作黄金色。街东酒薄醉易醒，满眼春愁销不得。
",春天
白居易,唐代,春风,"
春风先发苑中梅，樱杏桃梨次第开。荠花榆荚深村里，亦道春风为我来。
",春天
高鹗,清代,苏幕遮·送春,"
日烘晴，风弄晓，芍药荼醾，是处撄怀抱。倦枕深杯消不了，人惜残春，我道春归好。絮从抛，莺任老，拼作无情，不为多情恼。日影渐斜人悄悄，凭暖栏杆，目断游丝袅。
",春天
佚名,两汉,青阳,"
青阳开动，根荄以遂，膏润并爱，跂行毕逮。霆声发荣，壧处顷听，枯槁复产，乃成厥命。众庶熙熙，施及夭胎，群生啿噬，惟春之祺。
",春天
魏承班,五代,玉楼春·寂寂画堂梁上燕,"
寂寂画堂梁上燕，高卷翠帘横数扇。一庭春色恼人来，满地落花红几片。愁倚锦屏低雪面，泪滴绣罗金缕线。好天凉月尽伤心，为是玉郎长不见。
",春天
吴澄,元代,渡江云·揭浩斋送春和韵,"
名园花正好，娇红白，百态竞春妆。笑痕添酒晕。丰脸凝脂，谁为试铝霜。诗朋酒伴，趁此日流转风光。尽夜游不妨秉烛，未觉是疏狂。茫茫。一年一度，烂漫离披，似长江去浪。但要教啼莺语燕，不怨卢郎。问春春道何曾去，任蜂蝶飞过东墙。君看取，年年潘令河阳。
",春天
曹组,宋代,点绛唇·云透斜阳,"
云透斜阳，半楼红影明窗户。暮山无数。归雁愁还去。 十里平芜，花远重重树。空凝伫。故人何处。可惜春将暮。
",春天
温庭筠,唐代,菩萨蛮·竹风轻动庭除冷,"
竹风轻动庭除冷，珠帘月上玲珑影。山枕隐秾妆，绿檀金凤凰。两蛾愁黛浅，故国吴宫远。春恨正关情，画楼残点声。
",春天
杜甫,唐代,奉酬李都督表丈早春作,"
力疾坐清晓，来时悲早春。转添愁伴客，更觉老随人。红入桃花嫩，青归柳叶新。望乡应未已，四海尚风尘。
",春天
王元鼎,元代,醉太平·寒食,"
声声啼乳鸦，生叫破韶华。夜深微雨润堤沙，香风万家。画楼洗净鸳鸯瓦，彩绳半湿秋千架。觉来红日上窗纱，听街头卖杏花。
",春天
冯延巳,五代,玉楼春·雪云乍变春云簇,"
雪云乍变春云簇，渐觉年华堪纵目。北枝梅蕊犯寒开，南浦波纹如酒绿。芳菲次第长相续，自是情多无处足。尊前百计见春归，莫为伤春眉黛蹙。
",春天
纳兰性德,清代,生查子·鞭影落春堤,"
鞭影落春堤，绿锦鄣泥卷。脉脉逗菱丝，嫩水吴姬眼。啮膝带香归，谁整樱桃宴。蜡泪恼东风，旧垒眠新燕。
",春天
李白,唐代,春日归山寄孟浩然,"
朱绂遗尘境，青山谒梵筵。金绳开觉路，宝筏度迷川。岭树攒飞栱，岩花覆谷泉。塔形标海月，楼势出江烟。香气三天下，钟声万壑连。荷秋珠已满，松密盖初圆。鸟聚疑闻法，龙参若护禅。愧非流水韵，叨入伯牙弦。
",春天
常建,唐代,送宇文六,"
花映垂杨汉水清，微风林里一枝轻。即今江北还如此，愁杀江南离别情。
",春天
王国维,近现代,玉楼春·今年花事垂垂过,"
今年花事垂垂过，明岁花开应更亸。看花终古少年多，只恐少年非属我。劝君莫厌尊罍大，醉倒且拚花底卧。君看今日树头花，不是去年枝上朵。
",春天
张枢,元代,瑞鹤仙·卷帘人睡起,"
卷帘人睡起。放燕子归来，商量春事。风光又能几？减芳菲、都在卖花声里。吟边眼底，被嫩绿、移红换紫。甚等闲、半委东风，半委小溪流水。还是，苔痕湔雨，竹影留云，待晴犹未。兰舟静舣，西湖上、多少歌吹。粉蝶儿、守定落花不去，湿重寻香两翅。怎知人、一点新愁，寸心万里。
",春天
择璘,宋代,咏杜鹃花,"
蚕老麦黄三月天，青山处处有啼鹃。断崖几树深如血，照水晴花暖欲然。三叹鹤林成梦寐，前生阆苑觅神仙。小山拄颐愁无奈，又怕声声聒夜眠。
",春天
宇文虚中,金朝,迎春乐·立春,"
宝幡彩胜堆金缕，双燕钗头舞。人间要识春来处。天际雁，江边树。故国莺花又谁主。念憔悴，几年羁旅。把酒祝东风，吹取人归去。
",春天
苏颋,唐代,奉和春日幸望春宫应制,"
东望望春春可怜，更逢晴日柳含烟。宫中下见南山尽，城上平临北斗悬。细草偏承回辇处，轻花微落奉觞前。宸游对此欢无极，鸟哢声声入管弦。
",春天
杜甫,唐代,丽春,"
百草竞春华，丽春应最胜。少须颜色好，多漫枝条剩。纷纷桃李枝，处处总能移。如何此贵重？却怕有人知。
",春天
向子諲,宋代,减字木兰花·斜红叠翠,"
公下世。此词，公之绝笔也斜红叠翠。何许花神来献瑞。粲粲裳衣。割得天孙锦一机。真香妙质。不耐世间风与日。着意遮围。莫放春光造次归。
",春天
韦应物,唐代,春思,"
野花如雪绕江城，坐见年芳忆帝京。 阊阖晓开凝碧树，曾陪鸳鹭听流莺。
",春天
柳永,宋代,倾杯·冻水消痕,"
冻水消痕，晓风生暖，春满东郊道。迟迟淑景，烟和露润，偏染长堤芳草。断鸿隐隐归飞，江天杳杳。遥山变色，妆眉淡扫。目极千里，闲倚危楼迥眺。动几许、伤春怀抱。念何处、韶阳偏早。想帝里看看，名园芳榭，烂漫莺花好。追思往昔年少。继日恁、把酒听歌，量金买笑。别后暗负，光阴多少。
",春天
温庭筠,唐代,杨柳枝·宜春苑外最长条,"
宜春苑外最长条，闲袅春风伴舞腰。正是玉人肠绝处，一渠春水赤栏桥。
",春天
李白,唐代,江南春怀,"
青春几何时，黄鸟鸣不歇。天涯失乡路，江外老华发。心飞秦塞云，影滞楚关月。身世殊烂漫，田园久芜没。岁晏何所从？长歌谢金阙。
",春天
元好问,元代,喜春来·春盘宜剪三生菜,"
春盘宜剪三生菜，春燕斜簪七宝钗。春风春酝透人怀。春宴排，齐唱喜春来。
",春天
丘为,唐代,题农父庐舍,"
东风何时至？已绿湖上山。湖上春既早，田家日不闲。沟塍流水处，耒耜平芜间。薄暮饭牛罢，归来还闭关。
",春天
李嘉祐,唐代,送王牧往吉州谒王使君叔,"
细草绿汀洲，王孙耐薄游。年华初冠带，文体旧弓裘。野渡花争发，春塘水乱流。使君怜小阮，应念倚门愁。
",春天
姜夔,宋代,月下笛·与客携壶,"
与客携壶，梅花过了，夜来风雨。幽禽自语。啄香心，度墙去。春衣都是柔荑剪，尚沾惹、残茸半缕。怅玉钿似扫，朱门深闭，再见无路。凝伫，曾游处。但系马垂杨，认郎鹦鹉。扬州梦觉，彩云飞过何许？多情须倩梁间燕，问吟袖弓腰在否？怎知道、误了人，年少自恁虚度。
",春天
贺铸,宋代,梦江南·九曲池头三月三,"
九曲池头三月三，柳毵毵。香尘扑马喷金衔，涴春衫。苦笋鲥鱼乡味美，梦江南。阊门烟水晚风恬，落归帆。
",春天
吴绮,清代,春光好·迎春,"
春来也，是何时？没人知。先到玉儿头上，袅花枝。十二画楼帘卷，红妆笑语参差。争向彩幡成队去，看朱衣。
",春天
温庭筠,唐代,春洲曲,"
韶光染色如蛾翠，绿湿红鲜水容媚。苏小慵多兰渚闲，融融浦日鵁鶄寐。紫骝蹀躞金衔嘶，堤上扬鞭烟草迷。门外平桥连柳堤，归来晚树黄莺啼。
",春天
蒋元龙,宋代,好事近·叶暗乳鸦啼,"
叶暗乳鸦啼，风定老红犹落。蝴蝶不随春去，入薰风池阁。 休歌金缕劝金卮，酒病煞如昨。帘卷日长人静，任杨花飘泊。
",春天
冯延巳,五代,上行杯·落梅着雨消残粉,"
落梅着雨消残粉，云重烟轻寒食近。罗幕遮香，柳外秋千出画墙。春山颠倒钗横凤，飞絮入檐春睡重。梦里佳期，只许庭花与月知。
",春天
张问陶,清代,阳湖道中,"
风迥五两月逢三，双桨平拖水蔚蓝。百分桃花千分柳，冶红妖翠画江南。
",春天
杜甫,唐代,绝句漫兴九首·其四,"
二月已破三月来，渐老逢春能几回。莫思身外无穷事，且尽生前有限杯。
",春天
吴文英,宋代,夜游宫·春语莺迷翠柳,"
春语莺迷翠柳。烟隔断、晴波远岫。寒压重帘幔拕绣。袖炉香，倩东风，与吹透。花讯催时候。旧相思、偏供闲昼。春澹情浓半中酒。玉痕销，似梅花，更清瘦。
",春天
高观国,宋代,菩萨蛮·春风吹绿湖边草,"
春风吹绿湖边草，春光依旧湖边道。玉勒锦障泥，少年游冶时。烟明花似绣，且醉旗亭酒。斜日照花西，归鸦花外啼。
",春天
辛弃疾,宋代,鹧鸪天·游鹅湖醉书酒家壁,"
春入平原荠菜花，新耕雨后落群鸦。多情白发春无奈，晚日青帘酒易赊。闲意态，细生涯。牛栏西畔有桑麻。青裙缟袂谁家女，去趁蚕生看外家。
",春天
贯云石,元代,清江引·立春,"
金钗影摇春燕斜，木杪生春叶。水塘春始波，火候春初热。土牛儿载将春到也。
",春天
吴锡畴,宋代,春日,"
韶光大半去匆匆，几许幽情递不通。燕未成家寒食雨，人如中酒落花风。一窗草忆濂溪老，五亩园思涑水翁。无赋招魂成独啸，且排春句答春工。
",春天
郑愔,唐代,春怨,"
春朝物候妍，愁妇镜台前。风吹数蝶乱，露洗百花鲜。试出褰罗幌，还来著锦筵。曲中愁夜夜，楼上别年年。不及随萧史，高飞向紫烟。
",春天
周邦彦,宋代,渔家傲·灰暖香融销永昼,"
灰暖香融销永昼。蒲萄架上春藤秀。曲角栏干群雀斗。清明后。风梳万缕亭前柳。日照钗梁光欲溜。循阶竹粉沾衣袖。拂拂面红如著酒。沉吟久。昨宵正是来时候。
",春天
孙道绚,宋代,南乡子·春闺,"
晓日压重檐，斗帐春寒起来忺。天气困人梳洗懒，眉尖，淡画春山不喜添。闲把绣丝挦，认得金针又倒拈。陌上游人归也未？恹恹，满院杨花不卷帘。
",春天
吴文英,宋代,高阳台·丰乐楼分韵得如字,"
修竹凝妆，垂杨驻马，凭阑浅画成图。山色谁题？楼前有雁斜书。东风紧送斜阳下，弄旧寒、晚酒醒馀。自消凝，能几花前，顿老相如。伤春不在高楼上，在灯前攲枕，雨外熏炉。怕舣游船，临流可奈清臞？飞红若到西湖底，搅翠澜、总是愁鱼。莫重来，吹尽香绵，泪满平芜。
",春天
张元干,宋代,兰陵王·卷珠箔,"
卷珠箔，朝雨轻阴乍阁。阑干外、烟柳弄晴，芳草侵阶映红药。东风妒花恶，吹落梢头嫩萼。屏山掩、沉水倦熏，中酒心情怯杯勺。寻思旧京洛，正年少疏狂，歌笑迷著。障泥油壁催梳掠，曾驰道同载，上林携手，灯夜初过早共约，又争信飘泊。寂寞，念行乐。甚粉淡衣襟，音断弦索，琼枝璧月春如昨。怅别后华表，那回双鹤。相思除是，向醉里、暂忘却。
",春天
贺铸,宋代,望湘人·春思,"
厌莺声到枕，花气动帘，醉魂愁梦相半。被惜余薰，带惊剩眼，几许伤春春晚。泪竹痕鲜，佩兰香老，湘天浓暖。记小江风月佳时，屡约非烟游伴。须信鸾弦易断。奈云和再鼓，曲终人远。认罗袜无踪，旧处弄波清浅。青翰棹舣，白蘋洲畔，尽目临皋飞观。不解寄、一字相思，幸有归来双燕。
",春天
王沂孙,宋代,南浦·春水,"
柳下碧粼粼，认麹尘乍生，色嫩如染。清溜满银塘，东风细、参差縠纹初遍。别君南浦，翠眉曾照波痕浅。再来涨绿迷旧处，添却残红几片。葡萄过雨新痕，正拍拍轻鸥，翩翩小燕。帘影蘸楼阴，芳流去，应有泪珠千点。沧浪一舸，断魂重唱蘋花怨。采香幽泾鸳鸯睡，谁道湔裙人远。
",春天
黄景仁,清代,卖花声·立春,"
独饮对辛盘，愁上眉弯。楼窗今夜且休关。前度落红流到海，燕子衔还。书贴更簪欢，旧例都删。到时风雪满千山。年去年来常不老，春比人顽。
",春天
薛昂夫,元代,西湖杂咏·春,"
山光如淀，湖光如练，一步一个生绡面。叩逋仙，访坡仙， 拣西湖好处都游遍，管甚月明归路远。船，休放转；杯休放浅。
",春天
李白,唐代,侍从宜春苑奉诏赋龙池柳色初青听新莺百啭歌,"
东风已绿瀛洲草，紫殿红楼觉春好。池南柳色半青青，萦烟袅娜拂绮城。垂丝百尺挂雕楹，上有好鸟相和鸣，间关早得春风情。春风卷入碧云去，千门万户皆春声。是时君王在镐京，五云垂晖耀紫清。仗出金宫随日转，天回玉辇绕花行。始向蓬莱看舞鹤，还过茝若听新莺。新莺飞绕上林苑，愿入箫韶杂凤笙。
",春天
苏曼殊,近现代,春日,"
好花零落雨绵绵，辜负韶光二月天。知否玉楼春梦醒，有人愁煞柳如烟。
",春天
郑谷,唐代,中年,"
漠漠秦云淡淡天，新年景象入中年。情多最恨花无语，愁破方知酒有权。苔色满墙寻故第，雨声一夜忆春田。衰迟自喜添诗学，更把前题改数联。
",春天
李贺,唐代,感春,"
日暖自萧条，花悲北郭骚。榆穿莱子眼，柳断舞儿腰。上幕迎神燕，飞丝送百劳。胡琴今日恨，急语向檀槽。
",春天
柳宗元,唐代,首春逢耕者,"
南楚春候早，余寒已滋荣。土膏释原野，白蛰竞所营。缀景未及郊，穑人先偶耕。园林幽鸟啭，渚泽新泉清。农事诚素务，羁囚阻平生。故池想芜没，遗亩当榛荆。慕隐既有系，图功遂无成。聊从田父言，款曲陈此情。眷然抚耒耜，回首烟云横。
",春天
汪莘,宋代,谒金门·帘漏滴,"
帘漏滴，却是春归消息。带雨牡丹无气力，黄鹂愁雨湿。争着洛阳春色，忘却连天草碧。南浦绿波双桨急，沙头人伫立。
",春天
仲殊,宋代,金明池·天阔云高,"
天阔云高，溪横水远，晚日寒生轻晕。闲阶静、杨花渐少，朱门掩、莺声犹嫩。悔匆匆、过却清明，旋占得余芳，已成幽恨。却几日阴沉，连宵慵困，起来韶华都尽。怨入双眉闲斗损。乍品得情怀，看承全近。深深态、无非自许；厌厌意、终羞人问。争知道、梦里蓬莱，待忘了余香，时时音信。纵留得莺花，东风不住，也则眼前愁闷。
",春天
周邦彦,宋代,瑞鹤仙·悄郊原带郭,"
悄郊原带郭，行路永，客去车尘漠漠。斜阳映山落，敛馀红、犹恋孤城阑角。凌波步弱，过短亭、何用素约。有流莺劝我，重解绣鞍，缓引春酌。不记归时早暮，上马谁扶，醒眠朱阁。惊飙动幕，扶残醉，绕红药。叹西园、已是花深无地，东风何事又恶？任流光过却，犹喜洞天自乐。
",春天
欧阳修,宋代,采桑子·春深雨过西湖好,"
春深雨过西湖好，百卉争妍。蝶乱蜂喧。晴日催花暖欲然。兰桡画舸悠悠去，疑是神仙。返照波间。水阔风高扬管弦。
",春天
张淑芳,宋代,浣溪沙·散步山前春草香,"
散步山前春草香。朱阑绿水绕吟廊。花枝惊堕绣衣裳。或定或摇江上柳，为鸾为凤月中篁。为谁掩抑锁芸窗。
",春天
顾夐,五代,虞美人·深闺春色劳思想,"
深闺春色劳思想，恨共春芜长。黄鹂娇啭泥芳妍，杏枝如画倚轻烟、琐窗前。凭阑愁立双娥细，柳影斜摇砌。玉郎还是不还家？教人魂梦逐杨花、绕天涯。
",春天
阮逸女,宋代,花心动·春词,"
仙苑春浓，小桃开，枝枝已堪攀折。乍雨乍晴，轻暖轻寒，渐近赏花时节。柳摇台榭东风软，帘栊静，幽禽调舌。断魂远，闲寻翠径，顿成愁结。此恨无人共说。还立尽黄昏，寸心空切。强整绣衾，独掩朱扉，枕簟为谁铺设。夜长更漏传声远，纱窗映、银缸明灭。梦回处，梅梢半笼残月。 
",春天
温庭筠,唐代,酒泉子·日映纱窗,"
日映纱窗，金鸭小屏山碧。故乡春，烟霭隔，背兰釭。宿妆惆怅倚高阁，千里云影薄。草初齐，花又落，燕双飞。
",春天
唐庚,宋代,春日郊外,"
城中未省有春光，城外榆槐已半黄。山好更宜馀积雪，水生看欲倒垂杨。莺边日暖如人语，草际风来作药香。疑此江头有佳句，为君寻取却茫茫。
",春天
谢灵运,南北朝,悲哉行,"
萋萋春草生，王孙游有情。差池燕始飞，夭袅柳始荣。灼灼桃悦色，飞飞燕弄声。檐上云结阴，涧下风吹清。幽树虽改观，终始在初生。松茑欢蔓延，樛葛欣蔂萦。眇然游宦子，晤言时未并。鼻感改朔气，眼伤变节荣。侘傺岂徒然，澶漫绝音形。风来不可托，鸟去岂为听。
",春天
韦应物,唐代,春游南亭,"
川明气已变，岩寒云尚拥。南亭草心绿，春塘泉脉动。景煦听禽响，雨余看柳重。逍遥池馆华，益愧专城宠。
",春天
宇文虚中,宋代,春日,"
北洹春事休嗟晚，三月尚寒花信风。遥忆东吴此时节，满江鸭绿弄残红。
",春天
韩愈,唐代,感春五首,"
辛夷高花最先开，青天露坐始此回。已呼孺人戛鸣瑟，更遣稚子传清杯。选壮军兴不为用，坐狂朝论无由陪。如今到死得闲处，还有诗赋歌康哉。洛阳东风几时来，川波岸柳春全回。宫门一锁不复启，虽有九陌无尘埃。策马上桥朝日出，楼阙赤白正崔嵬。孤吟屡阕莫与和，寸恨至短谁能裁。春田可耕时已催，王师北讨何当回。放车载草农事济，战马苦饥谁念哉。蔡州纳节旧将死，起居谏议联翩来。朝廷未省有遗策，肯不垂意瓶与罍。前随杜尹拜表回，笑言溢口何欢咍。孔丞别我适临汝，风骨峭峻遗尘埃。音容不接只隔夜，凶讣讵可相寻来。天公高居鬼神恶，欲保性命诚难哉。辛夷花房忽全开，将衰正盛须频来。清晨辉辉烛霞日，薄暮耿耿和烟埃。朝明夕暗已足叹，况乃满地成摧颓。迎繁送谢别有意，谁肯留恋少环回。
",春天
张子容,唐代,长安早春,"
开国维东井，城池起北辰。咸歌太平日，共乐建寅春。雪尽黄山树，冰开黑水津。草迎金埒马，花伴玉楼人。鸿渐看无数，莺歌听欲频。何当桂枝擢，还及柳条新。
",春天
郑板桥,清代,村居,"
雾树溟潆叫乱鸦，湿云初变早来霞。东风已绿先春草，细雨犹寒后夜花。村艇隔烟呼鸭鹜，酒家依岸扎篱笆。深居久矣忘尘世，莫遣江声入远沙。
",春天
王士祯,清代,春不雨,"
西亭石竹新作芽，游丝已罥樱桃花。鸣鸠乳燕春欲晚，杖藜时复话田家。田家父老向我说，“谷雨久过三月节。春田龟坼苗不滋，犹赖立春三日雪。”我闻此语重叹息，瘠土年年事耕织。暮闻穷巷叱牛归，晓见公家催赋入。去年旸雨幸无愆，稍稍三农获晏食。春来谷赋复伤农，不见饥鸟啄余粒。即今土亢不可耕，布谷飞飞朝暮鸣。舂莩作饭藜作羹，吁嗟荆益方用兵。
",春天
周邦彦,宋代,春雨,"
耕人扶耒语林丘，花外时时落一鸥。欲验春来多少雨，野塘漫水可回舟。
",春天
李白,唐代,送郄昂谪巴中,"
瑶草寒不死，移植沧江滨。东风洒雨露，会入天地春。予若洞庭叶，随波送逐臣。思归未可得，书此谢情人。
",春天
温庭筠,唐代,嘲春风,"
春风何处好？别殿饶芳草。苒嫋转鸾旗，萎蕤吹雉葆。扬芳历九门，澹荡入兰荪。争奈白团扇，时时偷主恩。
",春天
王庭筠,元代,谒金门·双喜鹊,"
双喜鹊，几报归期浑错。尽做旧愁都忘却，新愁何处着？瘦雪一痕墙角，青子已妆残萼。不道枝头无可落，东风犹作恶。
",春天
李涛,唐代,春昼回文,"
茶饼嚼时香透齿，水沈烧处碧凝烟。纱窗避著犹慵起，极困新晴乍雨天。
",春天
朱淑真,宋代,书窗即事,"
花落春无语，春归鸟自啼。多情是蜂蝶，飞过粉墙西。
",春天
萧悫,南北朝,春庭晚望,"
春庭聊纵望，楼台自相隐。窗梅落晚花，池竹开初荀。泉鸣知水急，云来觉山近。不愁花不飞，到畏花飞尽。
",春天
张继,唐代,清明日自西午桥至瓜岩村有怀,"
晚霁龙门雨，春生汝穴风。鸟啼官路静，花发毁垣空。鸣玉惭时辈，垂丝学老翁。旧游人不见，惆怅洛城东。
",春天
谢朓,南北朝,和徐都曹出新亭渚诗,"
宛洛佳遨游，春色满皇州。结轸青郊路，迥瞰苍江流。日华川上动，风光草际浮。桃李成蹊径，桑榆荫道周。东都已俶载，言归望绿畴。
",春天
黄庭坚,宋代,雨过至城西苏家,"
飘然一雨洒青春，九陌净无车马尘。渐散紫烟笼帝阙，稍回晴日丽天津。花飞衣袖红香湿，柳拂鞍鞯绿色匀。管领风光唯痛饮，都城谁是得闲人。
",春天
杜甫,唐代,绝句漫兴九首·其九,"
眼见客愁愁不醒，无赖春色到江亭。即遣花开深造次，便觉莺语太丁宁。
",春天
张孝祥,宋代,生查子·远山眉黛横,"
远山眉黛横，媚柳开青眼。楼阁断霞明，帘幕春寒浅。 杯延玉漏迟，烛怕金刀剪。明月忽飞来，花影和帘卷。
",春天
王国维,近现代,浣溪沙·舟逐清溪弯复弯,"
舟逐清溪弯又弯。垂柳开处见青山。毵毵绿发覆烟鬟。夹岸莺花迟日里，归船萧谷夕阳间。一生难得是春闲。
",春天
文廷式,近现代,祝英台近·剪鲛绡,"
剪鲛绡，传燕语，黯黯碧草暮。愁望春归，春到更无绪。园林红紫千千，放教狼藉，休但怨、连番风雨。谢桥路，十载重约钿车，惊心旧游误。玉佩尘生，此恨奈何许！倚楼极目天涯，天涯尽处，算只有濛濛飞絮。
",春天
周邦彦,宋代,浣溪沙·水涨鱼天拍柳桥,"
水涨鱼天拍柳桥。云鸠拖雨过江皋。一番春信入东郊。闲碾凤团消短梦，静看燕子垒新巢。又移日影上花梢。
",春天
顾贞观,清代,画堂春·湔裙独上小渔矶,"
湔裙独上小渔矶，袜罗微溅春泥。一篙生绿画桥低，昨夜前溪。回首楝花风急，催归暮雨霏霏。扑天香絮拥凄迷，南北东西。
",春天
雍陶,唐代,送蜀客,"
剑南风景腊前春，山鸟江风得雨新。莫怪送君行较远，自缘身是忆归人。
",春天
欧阳炯,五代,春光好·花滴露,"
花滴露，柳摇烟，艳阳天。雨霁山樱红欲烂，谷莺迁。饮处交飞玉斝，游时倒把金鞭。风飐九衢榆叶动，簇青钱。
",春天
杨巨源,唐代,杨花落,"
北斗南回春物老，红英落尽绿尚早。韶风澹荡无所依，偏惜垂杨作春好。此时可怜杨柳花，萦盈艳曳满人家。人家女儿出罗幕，静扫玉庭待花落。宝环纤手捧更飞，翠羽轻裾承不著。历历瑶琴舞态陈，霏红拂黛怜玉人。东园桃李芳已歇，独有杨花娇暮春。
",春天
章孝标,唐代,刘侍中宅盘花紫蔷薇,"
真宰偏饶丽景家，当春盘出带根霞。 从开一朵朝衣色，免踏尘埃看杂花。
",春天
元好问,元代,喜春来·携将玉友寻花寨,"
携将玉友寻花寨，看褪梅妆等杏腮，休随刘阮到天台。仙洞窄，且唱喜春来。
",春天
谢逸,宋代,菩萨蛮·暄风迟日春光闹,"
暄风迟日春光闹。蒲萄水绿摇轻棹。两岸草烟低。青山啼子规。 归来愁未寝。黛浅眉痕沁。花影转廊腰。红添酒面潮。
",春天
徐铉,宋代,七绝·苏醒,"
春分雨脚落声微，柳岸斜风带客归。时令北方偏向晚，可知早有绿腰肥。
",春天
黄公度,宋代,暮春山间,"
缓步春山春日长，流莺不语燕飞忙。桃花落处无人见，濯手惟闻涧水香。
",春天
韦庄,唐代,思归,"
暖丝无力自悠扬，牵引东风断客肠。外地见花终寂寞，异乡闻乐更凄凉。红垂野岸樱还熟，绿染回汀草又芳。旧里若为归去好，子期凋谢吕安亡。
",春天
晁补之,宋代,金凤钩·送春,"
春辞我，向何处？怪草草、夜来风雨。一簪华发，少欢饶恨，无计殢春且住。春回常恨寻无路，试向我、小园徐步。一栏红药，倚风含露。春自未曾归去。
",春天
李白,唐代,寓言三首·其三,"
长安春色归，先入青门道。绿杨不自持，从风欲倾例。海燕还秦宫，双飞入帘栊。相思不相见，托梦辽城东。
",春天
薛昂夫,元代,最高楼·暮春,"
花信紧，二十四番愁。风雨五更头。侵阶苔藓宜罗袜，逗衣梅润试香篝。绿窗闲，人梦觉，鸟声幽。按银筝、学弄相思调。写幽情、恨杀知音少。向何处，说风流。一丝杨柳千丝恨，三分春色二分休。落花中，流水里，两悠悠。
",春天
欧阳炯,五代,清平乐·春来街砌,"
春来街砌，春雨如丝细。春地满飘红杏蒂，春燕舞随风势。春幡细缕春缯，春闺一点春灯。自是春心撩乱，非干春梦无凭。
",春天
黄庭坚,宋代,见二十弟倡和花字漫兴五首·其一,"
落絮游丝三月候，风吹雨洗一城花。未知东郭清明酒，何似西窗谷雨茶。
",春天
元好问,金朝,喜春来·春宴,"
梅残玉靥香犹在，柳破金梢眼未开。东风和气满楼台，桃杏拆，宜唱喜春来。
",春天
吴文英,宋代,杏花天·鬓棱初翦玉纤弱,"
鬓棱初翦玉纤弱。早春入、屏山四角。少年买困成欢谑。人在浓香绣幄。霜丝换、梅残梦觉。夜寒重、长安紫陌。东风入户先情薄。吹老灯花半萼。
",春天
谭宣子,宋代,江城子·嫩黄初染绿初描,"
嫩黄初染绿初描，倚春娇，索春饶。燕外莺边，想见万丝摇。便作无情终软美，天赋与、眼眉腰。短长亭外短长桥，驻金镳，系兰桡。可爱风流，年纪可怜宵。办得重来攀折后，烟雨暗，不辞遥。
",春天
李白,唐代,春日陪杨江宁及诸官宴北湖感古作,"
昔闻颜光禄，攀龙宴京湖。楼船入天镜，帐殿开云衢。君王歌大风，如乐丰沛都。延年献佳作，邈与诗人俱。我来不及此，独立钟山孤。杨宰穆清风，芳声腾海隅。英僚满四座，粲若琼林敷。鹢首弄倒景，峨眉缀明珠。新弦采梨园，古舞娇吴歈。曲度绕云汉，听者皆欢娱。鸡栖何嘈嘈，沿月沸笙竽。古之帝宫苑，今乃人樵苏。感此劝一觞，愿君覆瓢壶。荣盛当作乐，无令后贤吁。
",春天
尹焕,宋代,眼儿媚·垂杨袅袅蘸清漪,"
垂杨袅袅蘸清漪。明绿染春丝。市桥紧马，旗亭沽酒，无限相思。云梳雨洗风前舞，一好百般宜。不知为甚，落花时节，都是颦眉。
",春天
吕霜,清代,无题,"
一年社日都忘了，忽见庭前燕子飞。禽鸟也知勤作室，衔泥带得落花归。
",春天
王和卿,元代,阳春曲·春思,"
柳梢淡淡鹅黄染，波面澄澄鸭绿添，及时膏雨细廉纤。门半掩，春睡殢人甜。
",春天
王铚,宋代,春近,"
山雪银屏晓，溪梅玉镜春。东风露消息，万物有精神。索莫贫游世，龙钟老迫身。欲浮沧海去，风浪阔无津。
",春天
